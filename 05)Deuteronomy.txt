דברים

פרק א
‏{פרשת דברים}[‏א] אֵ֣לֶּהֿ הַדְּבָֿרִ֗ים אֲשֶׁ֨ר דִּבֶּ֤ר מֹשֶׁה֙ אֶל־כָּל־יִשְׂרָאֵ֔ל בְּעֵ֖בֶֿר הַיַּרְדֵּ֑ן בַּמִּדְֿבָּ֡ר בָּֽעֲרָבָֿה֩ מ֨וֹל ס֜וּףֿ בֵּֽין־פָּאֿרָ֧ן וּבֵֽֿין־תֹּ֛פֶֿל וְלָבָֿ֥ן וַֽחֲצֵרֹ֖תֿ וְדִֿ֥י זָהָֽבֿ׃
[‏ב] אַחַ֨דֿ עָשָׂ֥ר יוֹם֙ מֵֽחֹרֵ֔בֿ דֶּ֖רֶךְֿ הַר־שֵׂעִ֑יר עַ֖דֿ קָדֵֿ֥שׁ בַּרְנֵֽעַ׃
[‏ג] ‍ֽוַיְהִי֙ בְּאַרְבָּעִ֣ים שָׁנָ֔הֿ בְּעַשְׁתֵּֽי־עָשָׂ֥ר חֹ֖דֶֿשׁ בְּאֶחָ֣דֿ לַחֹ֑דֶֿשׁ דִּבֶּ֤ר מֹשֶׁה֙ אֶל־בְּנֵ֣י יִשְׂרָאֵ֔ל כְּ֠כֹֿל אֲשֶׁ֨ר צִוָּ֧הֿ יְהֹוָ֛ה אֹתֿ֖וֹ אֲלֵהֶֽם׃
[‏ד] אַֽחֲרֵ֣י הַכֹּת֗וֹ אֵ֚תֿ סִיחֹן֙ מֶ֣לֶךְֿ הָֽאֱמֹרִ֔י אֲשֶׁ֥ר יוֹשֵׁ֖בֿ בְּחֶשְׁבּ֑וֹן וְאֵ֗תֿ ע֚וֹגֿ מֶ֣לֶךְֿ הַבָּשָׁ֔ן אֲשֶׁר־יוֹשֵׁ֥בֿ בְּעַשְׁתָּרֹ֖תֿ בְּאֶדְֿרֶֽעִי׃
[‏ה] בְּעֵ֥בֶֿר הַיַּרְדֵּ֖ן בְּאֶ֣רֶץ מוֹאָ֑בֿ הוֹאִ֣יל מֹשֶׁ֔הֿ בֵּאֵ֛ר אֶתֿ־הַתּוֹרָ֥הֿ הַזֹּ֖אֿתֿ לֵאֿמֹֽר׃
[‏ו] יְהֹוָ֧ה אֱלֹהֵ֛ינוּ דִּבֶּ֥ר אֵלֵ֖ינוּ בְּחֹרֵ֣בֿ לֵאֿמֹ֑ר רַבֿ־לָכֶֿ֥ם שֶׁ֖בֶֿתֿ בָּהָ֥ר הַזֶּֽהֿ׃
[‏ז] פְּנ֣וּ׀ וּסְע֣וּ לָכֶ֗ם וּבֹ֨אוּ הַ֥ר הָֽאֱמֹרִי֘ וְאֶל־כָּל־שְׁכֵֿנָיו֒ בָּֽעֲרָבָֿ֥הֿ בָֿהָ֛ר וּבַֿשְּׁפֵֿלָ֥הֿ וּבַֿנֶּ֖גֶֿבֿ וּבְֿח֣וֹףֿ הַיָּ֑ם אֶ֤רֶץ הַֽכְּנַֽעֲנִי֙ וְהַלְּבָֿנ֔וֹן עַדֿ־הַנָּהָ֥ר הַגָּדֹֿ֖ל נְהַ֥ר פְּרָֽתֿ׃
[‏ח] רְאֵ֛הֿ נָתַֿ֥תִּי לִפְֿנֵיכֶֿ֖ם אֶתֿ־הָאָ֑רֶץ בֹּ֚אוּ וּרְשׁ֣וּ אֶתֿ־הָאָ֔רֶץ אֲשֶׁ֣ר נִשְׁבַּ֣ע‌ יְ֠הֹוָה לַֽאֲבֹ֨תֵֿיכֶ֜ם לְאַבְֿרָהָ֨ם לְיִצְחָ֤ק וּֽלְיַֽעֲקֹב֙ לָתֵֿ֣תֿ לָהֶ֔ם וּלְזַרְעָ֖ם אַֽחֲרֵיהֶֽם׃
[‏ט] וָֽאֹמַ֣ר אֲלֵכֶ֔ם בָּעֵ֥תֿ הַהִ֖וא לֵאֿמֹ֑ר לֹֽא־אוּכַֿ֥ל לְבַֿדִּ֖י שְׂאֵ֥תֿ אֶתְֿכֶֽֿם׃
[‏י] יְהֹוָ֥ה אֱלֹֽהֵיכֶֿ֖ם הִרְבָּ֣הֿ אֶתְֿכֶֿ֑ם וְהִנְּכֶֿ֣ם הַיּ֔וֹם כְּכֽֿוֹכְֿבֵֿ֥י הַשָּׁמַ֖יִם לָרֹֽבֿ׃
[שני] [‏יא] יְהֹוָ֞ה אֱלֹהֵ֣י אֲבֽֿוֹתֵֿכֶ֗ם יֹסֵ֧ףֿ עֲלֵיכֶֿ֛ם כָּכֶֿ֖ם אֶ֣לֶףֿ פְּעָמִ֑ים וִֽיבָֿרֵ֣ךְֿ אֶתְֿכֶ֔ם כַּֽאֲשֶׁ֖ר דִּבֶּ֥ר לָכֶֽֿם׃
[‏יב] אֵיכָֿ֥הֿ אֶשָּׂ֖א לְבַֿדִּ֑י טָרְחֲכֶֿ֥ם וּמַֽשַּֽׂאֲכֶֿ֖ם וְרִֽיבְֿכֶֽֿם׃
[‏יג] הָבֿ֣וּ לָ֠כֶֿם אֲנָשִׁ֨ים חֲכָֿמִ֧ים וּנְבֹֿנִ֛ים וִֽידֻֿעִ֖ים לְשִׁבְֿטֵיכֶֿ֑ם וַֽאֲשִׂימֵ֖ם בְּרָֽאֿשֵׁיכֶֽֿם׃
[‏יד] ‍ֽוַתַּֽעֲנ֖וּ אֹתִֿ֑י וַתֹּ֣אֿמְר֔וּ טוֹבֿ־הַדָּבָֿ֥ר אֲשֶׁר־דִּבַּ֖רְתָּ לַֽעֲשֽׂוֹתֿ׃
[‏טו] וָֽאֶקַּ֞ח אֶתֿ־רָאֿשֵׁ֣י שִׁבְֿטֵיכֶ֗ם אֲנָשִׁ֤ים חֲכָֿמִים֙ וִֽידֻֿעִ֔ים וָֽאֶתֵּ֥ן אוֹתָֿ֛ם רָאֿשִׁ֖ים עֲלֵיכֶֿ֑ם שָׂרֵ֨י אֲלָפִ֜ים וְשָׂרֵ֣י מֵא֗וֹתֿ וְשָׂרֵ֤י חֲמִשִּׁים֙ וְשָׂרֵ֣י עֲשָׂרֹ֔תֿ וְשֹֽׁטְרִ֖ים לְשִׁבְֿטֵיכֶֽֿם׃
[‏טז] וָֽאֲצַוֶּה֙ אֶתֿ־שֹׁ֣פְֿטֵיכֶ֔ם בָּעֵ֥תֿ הַהִ֖וא לֵאֿמֹ֑ר שָׁמֹ֤עַ בֵּֽין־אֲחֵיכֶֿם֙ וּשְׁפַֿטְתֶּ֣ם צֶ֔דֶֿק בֵּֽין־אִ֥ישׁ וּבֵֽֿין־אָחִ֖יו וּבֵֿ֥ין גֵּרֽוֹ׃
[‏יז] לֹֽא־תַֿכִּ֨ירוּ פָֿנִ֜ים בַּמִּשְׁפָּ֗ט כַּקָּטֹ֤ן כַּגָּדֹֿל֙ תִּשְׁמָע֔וּן לֹ֤א תָֿג֙וּרוּ֙ מִפְּנֵי־אִ֔ישׁ כִּ֥י הַמִּשְׁפָּ֖ט לֵֽאֿלֹהִ֣ים ה֑וּא וְהַדָּבָֿר֙ אֲשֶׁ֣ר יִקְשֶׁ֣הֿ מִכֶּ֔ם תַּקְרִבֿ֥וּן אֵלַ֖י וּשְׁמַעְתִּֽיו׃
[‏יח] וָֽאֲצַוֶּ֥הֿ אֶתְֿכֶֿ֖ם בָּעֵ֣תֿ הַהִ֑וא אֵ֥תֿ כָּל־הַדְּבָֿרִ֖ים אֲשֶׁ֥ר תַּֽעֲשֽׂוּן׃
[‏יט] וַנִּסַּ֣ע מֵֽחֹרֵ֗בֿ וַנֵּ֡לֶךְֿ אֵ֣תֿ כָּל־הַמִּדְֿבָּ֣ר הַגָּדֿוֹל֩ וְהַנּוֹרָ֨א הַה֜וּא אֲשֶׁ֣ר רְאִיתֶ֗ם דֶּ֚רֶךְֿ הַ֣ר הָֽאֱמֹרִ֔י כַּֽאֲשֶׁ֥ר צִוָּ֛הֿ יְהֹוָ֥ה אֱלֹהֵ֖ינוּ אֹתָֿ֑נוּ וַנָּבֹ֕א עַ֖דֿ קָדֵֿ֥שׁ בַּרְנֵֽעַ׃
[‏כ] וָֽאֹמַ֖ר אֲלֵכֶֿ֑ם בָּאֿתֶֿם֙ עַדֿ־הַ֣ר הָֽאֱמֹרִ֔י אֲשֶׁר־יְהֹוָ֥ה אֱלֹהֵ֖ינוּ נֹתֵֿ֥ן לָֽנוּ׃
[‏כא] רְ֠אֵהֿ נָתַ֨ן יְהֹוָ֧ה אֱלֹהֶ֛יךָֿ לְפָֿנֶ֖יךָֿ אֶתֿ־הָאָ֑רֶץ עֲלֵ֣הֿ‌ רֵ֗שׁ כַּֽאֲשֶׁר֩ דִּבֶּ֨ר יְהֹוָ֜ה אֱלֹהֵ֤י אֲבֹֿתֶ֙יךָ֙ לָ֔ךְֿ אַל־תִּירָ֖א וְאַל־תֵּחָֽתֿ׃
[שלישי] [‏כב] וַתִּקְרְבֿ֣וּן אֵלַי֘ כֻּלְּכֶֿם֒ וַתֹּֽאֿמְר֗וּ נִשְׁלְחָ֤הֿ אֲנָשִׁים֙ לְפָֿנֵ֔ינוּ וְיַחְפְּרוּ־לָ֖נוּ אֶתֿ־הָאָ֑רֶץ וְיָשִׁ֤בֿוּ אֹתָ֙נוּ֙ דָּבָ֔ר אֶתֿ־הַדֶּ֙רֶךְ֙ אֲשֶׁ֣ר נַֽעֲלֶהֿ־בָּ֔הּ וְאֵת֙ הֶֽעָרִ֔ים אֲשֶׁ֥ר נָבֹֿ֖א אֲלֵיהֶֽן׃
[‏כג] וַיִּיטַ֥בֿ בְּעֵינַ֖י הַדָּבָֿ֑ר וָֽאֶקַּ֤ח מִכֶּם֙ שְׁנֵ֣ים עָשָׂ֣ר אֲנָשִׁ֔ים אִ֥ישׁ אֶחָ֖דֿ לַשָּֽׁבֶֿט׃
[‏כד] וַיִּפְֿנוּ֙ וַיַּֽעֲל֣וּ הָהָ֔רָהֿ וַיָּבֹֿ֖אוּ עַדֿ־נַ֣חַל אֶשְׁכֹּ֑ל ‍ֽוַיְרַגְּל֖וּ אֹתָֽֿהּ׃
[‏כה] וַיִּקְח֤וּ בְֿיָדָֿם֙ מִפְּרִ֣י הָאָ֔רֶץ וַיּוֹרִ֖דֿוּ אֵלֵ֑ינוּ וַיָּשִׁ֨בֿוּ אֹתָֿ֤נוּ דָֿבָֿר֙ וַיֹּ֣אֿמְר֔וּ טוֹבָֿ֣הֿ הָאָ֔רֶץ אֲשֶׁר־יְהֹוָ֥ה אֱלֹהֵ֖ינוּ נֹתֵֿ֥ן לָֽנוּ׃
[‏כו] וְלֹ֥א אֲבִֿיתֶֿ֖ם לַֽעֲלֹ֑תֿ וַתַּמְר֕וּ אֶתֿ־פִּ֥י יְהֹוָ֖ה אֱלֹֽהֵיכֶֽֿם׃
[‏כז] וַתֵּרָֽגְֿנ֤וּ בְֿאָֽהֳלֵיכֶֿם֙ וַתֹּ֣אֿמְר֔וּ בְּשִׂנְאַ֤תֿ יְהֹוָה֙ אֹתָ֔נוּ הֽוֹצִיאָ֖נוּ מֵאֶ֣רֶץ מִצְרָ֑יִם לָתֵֿ֥תֿ אֹתָֿ֛נוּ בְּיַ֥דֿ הָֽאֱמֹרִ֖י לְהַשְׁמִידֵֽֿנוּ׃
[‏כח] אָנָ֣הֿ׀ אֲנַ֣חְנוּ עֹלִ֗ים אַחֵינוּ֩ הֵמַ֨סּוּ אֶתֿ־לְבָֿבֵ֜נוּ לֵאֿמֹ֗ר עַ֣ם גָּדֿ֤וֹל וָרָם֙ מִמֶּ֔נּוּ עָרִ֛ים גְּדֹֿלֹ֥תֿ וּבְֿצֻרֹ֖תֿ בַּשָּׁמָ֑יִם וְגַֿם־בְּנֵ֥י עֲנָקִ֖ים רָאִ֥ינוּ שָֽׁם׃
[‏כט] וָֽאֹמַ֖ר אֲלֵכֶֿ֑ם לֹא־תַֽֿעַרְצ֥וּן וְֽלֹא־תִֽֿירְא֖וּן מֵהֶֽם׃
[‏ל] יְהֹוָ֤ה אֱלֹֽהֵיכֶֿם֙ הַֽהֹלֵ֣ךְֿ לִפְֿנֵיכֶ֔ם ה֖וּא יִלָּחֵ֣ם לָכֶֿ֑ם כְּ֠כֹֿל אֲשֶׁ֨ר עָשָׂ֧הֿ אִתְּכֶֿ֛ם בְּמִצְרַ֖יִם לְעֵֽינֵיכֶֽֿם׃
[‏לא] וּבַֿמִּדְֿבָּר֙ אֲשֶׁ֣ר רָאִ֔יתָֿ אֲשֶׁ֤ר נְשָֽׂאֲךָ֙ יְהֹוָ֣ה אֱלֹהֶ֔יךָֿ כַּֽאֲשֶׁ֥ר יִשָּׂא־אִ֖ישׁ אֶתֿ־בְּנ֑וֹ בְּכָֿל־הַדֶּ֙רֶךְ֙ אֲשֶׁ֣ר הֲלַכְֿתֶּ֔ם עַדֿ־בֹּֽאֲכֶֿ֖ם עַדֿ־הַמָּק֥וֹם הַזֶּֽהֿ׃
[‏לב] וּבַֿדָּבָֿ֖ר הַזֶּ֑הֿ אֵֽינְכֶֿם֙ מַֽאֲמִינִ֔ם בַּֽיהֹוָ֖ה אֱלֹֽהֵיכֶֽֿם׃
[‏לג] הַֽהֹלֵ֨ךְֿ לִפְֿנֵיכֶ֜ם בַּדֶּ֗רֶךְֿ לָתֿ֥וּר לָכֶֿ֛ם מָק֖וֹם לַֽחֲנֹֽתְֿכֶֿ֑ם בָּאֵ֣שׁ׀ לַ֗יְלָהֿ לַרְאֹֽתְֿכֶֿם֙ בַּדֶּ֙רֶךְ֙ אֲשֶׁ֣ר תֵּֽלְכֿוּ־בָ֔הּ וּבֶֽֿעָנָ֖ן יוֹמָֽם׃
[‏לד] וַיִּשְׁמַ֥ע יְהֹוָ֖ה אֶתֿ־ק֣וֹל דִּבְֿרֵיכֶֿ֑ם וַיִּקְצֹ֖ףֿ וַיִּשָּׁבַֿ֥ע לֵאֿמֹֽר׃
[‏לה] אִם־יִרְאֶ֥הֿ אִישׁ֙ בָּֽאֲנָשִׁ֣ים הָאֵ֔לֶּהֿ הַדּ֥וֹר הָרָ֖ע הַזֶּ֑הֿ אֵ֚תֿ הָאָ֣רֶץ הַטּוֹבָ֔הֿ אֲשֶׁ֣ר נִשְׁבַּ֔עְתִּי לָתֵֿ֖תֿ לַֽאֲבֹֽֿתֵֿיכֶֽֿם׃
[‏לו] זֽוּלָתִ֞י כָּלֵ֤בֿ בֶּן־יְפֻֿנֶּה֙ ה֣וּא יִרְאֶ֔נָּהֿ וְלֽוֹ־אֶתֵּ֧ן אֶתֿ־הָאָ֛רֶץ אֲשֶׁ֥ר דָּֽרַךְֿ־בָּ֖הּ וּלְבָֿנָ֑יו יַ֕עַן אֲשֶׁ֥ר מִלֵּ֖א אַֽחֲרֵ֥י יְהֹוָֽה׃
[‏לז] גַּם־בִּי֙ הִתְֿאַנַּ֣ףֿ יְהֹוָ֔ה בִּגְֿלַלְכֶֿ֖ם לֵאֿמֹ֑ר גַּם־אַתָּ֖הֿ לֹֽא־תָֿבֹֿ֥א שָֽׁם׃
[‏לח] יְהוֹשֻׁ֤עַ בִּן־נוּן֙ הָֽעֹמֵ֣דֿ לְפָֿנֶ֔יךָֿ ה֖וּא יָ֣בֹֿא שָׁ֑מָּהֿ אֹתֿ֣וֹ חַזֵּ֔ק כִּי־ה֖וּא יַנְחִלֶ֥נָּהֿ אֶתֿ־יִשְׂרָאֵֽל׃
[רביעי] [‏לט] וְטַפְּכֶֿם֩ אֲשֶׁ֨ר אֲמַרְתֶּ֜ם לָבַֿ֣ז יִֽהְיֶ֗הֿ וּ֠בְֿנֵיכֶֿם אֲשֶׁ֨ר לֹא־יָֽדְֿע֤וּ הַיּוֹם֙ ט֣וֹבֿ וָרָ֔ע הֵ֖מָּהֿ יָבֹֿ֣אוּ שָׁ֑מָּהֿ וְלָהֶ֣ם אֶתְּנֶ֔נָּהֿ וְהֵ֖ם יִֽירָשֽׁוּהָ׃
[‏מ] וְאַתֶּ֖ם פְּנ֣וּ לָכֶֿ֑ם וּסְע֥וּ הַמִּדְֿבָּ֖רָהֿ דֶּ֥רֶךְֿ יַם־סֽוּףֿ׃
[‏מא] ‍ֽוַתַּֽעֲנ֣וּ׀ וַתֹּֽאֿמְר֣וּ אֵלַ֗י חָטָאֿנוּ֘ לַֽיהֹוָה֒ אֲנַ֤חְנוּ נַֽעֲלֶה֙ וְנִלְחַ֔מְנוּ כְּכֹֿ֥ל אֲשֶׁר־צִוָּ֖נוּ יְהֹוָ֣ה אֱלֹהֵ֑ינוּ ‍ֽוַתַּחְגְּר֗וּ אּ֚ישׁ אֶתֿ־כְּלֵ֣י מִלְחַמְתּ֔וֹ וַתָּהִ֖ינוּ לַֽעֲלֹ֥תֿ הָהָֽרָהֿ׃
[‏מב] וַיֹּ֨אֿמֶר יְהֹוָ֜ה אֵלַ֗י אֱמֹ֤ר לָהֶם֙ לֹ֤א תַֽֿעֲלוּ֙ וְלֹ֣א תִֽֿלָּֽחֲמ֔וּ כִּ֥י אֵינֶ֖נִּי בְּקִרְבְּכֶֿ֑ם וְלֹא֙ תִּנָּֽגְֿפ֔וּ לִפְֿנֵ֖י אֹֽיְבֵֿיכֶֽֿם׃
[‏מג] וָֽאֲדַֿבֵּ֥ר אֲלֵיכֶֿ֖ם וְלֹ֣א שְׁמַעְתֶּ֑ם וַתַּמְרוּ֙ אֶתֿ־פִּ֣י יְהֹוָ֔ה וַתָּזִ֖דֿוּ וַתַּֽעֲל֥וּ הָהָֽרָהֿ׃
[‏מד] וַיֵּצֵ֨א הָֽאֱמֹרִ֜י הַיֹּשֵׁ֨בֿ בָּהָ֤ר הַהוּא֙ לִקְרַאֿתְֿכֶ֔ם וַיִּרְדְּפֿ֣וּ אֶתְֿכֶ֔ם כַּֽאֲשֶׁ֥ר תַּֽעֲשֶׂ֖ינָהֿ הַדְּבֹֿרִ֑ים וַיַּכְּתֿ֥וּ אֶתְֿכֶֿ֛ם בְּשֵׂעִ֖יר עַדֿ־חָרְמָֽהֿ׃
[‏מה] וַתָּשֻׁ֥בֿוּ וַתִּבְֿכּ֖וּ לִפְֿנֵ֣י יְהֹוָ֑ה וְלֹֽא־שָׁמַ֤ע יְהֹוָה֙ בְּקֹ֣לְכֶ֔ם וְלֹ֥א הֶֽאֱזִ֖ין אֲלֵיכֶֽֿם׃
[‏מו] וַתֵּֽשְׁבֿ֥וּ בְֿקָדֵֿ֖שׁ יָמִ֣ים רַבִּ֑ים כַּיָּמִ֖ים אֲשֶׁ֥ר יְשַׁבְֿתֶּֽם׃

פרק ב
[‏א] וַנֵּ֜פֶֿן וַנִּסַּ֤ע הַמִּדְֿבָּ֙רָה֙ דֶּ֣רֶךְֿ יַם־ס֔וּףֿ כַּֽאֲשֶׁ֛ר דִּבֶּ֥ר יְהֹוָ֖ה אֵלָ֑י וַנָּ֥סָבֿ אֶתֿ־הַר־שֵׂעִ֖יר יָמִ֥ים רַבִּֽים׃ס
[חמישי] [‏ב] וַיֹּ֥אֿמֶר יְהֹוָ֖ה אֵלַ֥י לֵאֿמֹֽר׃
[‏ג] רַבֿ־לָכֶ֕ם סֹ֖בֿ אֶתֿ־הָהָ֣ר הַזֶּ֑הֿ פְּנ֥וּ לָכֶֿ֖ם צָפֹֽֿנָהֿ׃
[‏ד] וְאֶתֿ־הָעָם֘ צַ֣ו לֵאֿמֹר֒ אַתֶּ֣ם עֹֽבְֿרִ֗ים בִּגְֿבֿוּל֙ אֲחֵיכֶֿ֣ם בְּנֵֽי־עֵשָׂ֔ו הַיֹּֽשְׁבִֿ֖ים בְּשֵׂעִ֑יר וְיִֽירְא֣וּ מִכֶּ֔ם וְנִשְׁמַרְתֶּ֖ם מְאֹֽדֿ׃
[‏ה] אַל־תִּתְֿגָּר֣וּ בָ֔ם כִּ֠י לֹֽא־אֶתֵּ֤ן לָכֶֿם֙ מֵֽאַרְצָ֔ם עַ֖דֿ מִדְֿרַ֣ךְֿ כַּףֿ־רָ֑גֶֿל כִּֽי־יְרֻשָּׁ֣הֿ לְעֵשָׂ֔ו נָתַֿ֖תִּי אֶתֿ־הַ֥ר שֵׂעִֽיר׃
[‏ו] אֹ֣כֶֿל תִּשְׁבְּר֧וּ מֵֽאִתָּ֛ם בַּכֶּ֖סֶףֿ וַֽאֲכַֿלְתֶּ֑ם וְגַֿם־מַ֜יִם תִּכְֿר֧וּ מֵֽאִתָּ֛ם בַּכֶּ֖סֶףֿ וּשְׁתִֿיתֶֽֿם׃
[‏ז] כִּי֩ יְהֹוָ֨ה אֱלֹהֶ֜יךָֿ בֵּֽרַכְֿךָ֗ בְּכֹֿל֙ מַֽעֲשֵׂ֣הֿ יָדֶ֔ךָֿ יָדַֿ֣ע לֶכְֿתְּךָ֔ אֶתֿ־הַמִּדְֿבָּ֥ר הַגָּדֹֿ֖ל הַזֶּ֑הֿ זֶ֣הֿ׀ אַרְבָּעִ֣ים שָׁנָ֗הֿ יְהֹוָ֤ה אֱלֹהֶ֙יךָ֙ עִמָּ֔ךְֿ לֹ֥א חָסַ֖רְתָּ דָּבָֽֿר׃
[‏ח] ‍ֽוַנַּֽעֲבֹ֞ר מֵאֵ֧תֿ אַחֵ֣ינוּ בְֿנֵֽי־עֵשָׂ֗ו הַיֹּֽשְׁבִֿים֙ בְּשֵׂעִ֔יר מִדֶּ֙רֶךְ֙ הָֽעֲרָבָ֔הֿ מֵֽאֵילַ֖תֿ וּמֵֽעֶצְיֹ֣ן גָּ֑בֶֿר ס וַנֵּ֙פֶֿן֙ ‍ֽוַנַּֽעֲבֹ֔ר דֶּ֖רֶךְֿ מִדְֿבַּ֥ר מוֹאָֽבֿ׃
[‏ט] וַיֹּ֨אֿמֶר יְהֹוָ֜ה אֵלַ֗י אַל־תָּ֙צַר֙ אֶתֿ־מוֹאָ֔בֿ וְאַל־תִּתְֿגָּ֥ר בָּ֖ם מִלְחָמָ֑הֿ כִּ֠י לֹֽא־אֶתֵּ֨ן לְךָֿ֤ מֵֽאַרְצוֹ֙ יְרֻשָּׁ֔הֿ כִּ֣י לִבְֿנֵי־ל֔וֹט נָתַֿ֥תִּי אֶתֿ־עָ֖ר יְרֻשָּֽׁהֿ׃
[‏י] הָֽאֵמִ֥ים לְפָֿנִ֖ים יָ֣שְׁבֿוּ בָֿ֑הּ עַ֣ם גָּדֿ֥וֹל וְרַ֛בֿ וָרָ֖ם כָּֽעֲנָקִֽים׃
[‏יא] רְפָֿאִ֛ים יֵחָֽשְׁבֿ֥וּ אַףֿ־הֵ֖ם כָּֽעֲנָקִ֑ים וְהַמֹּ֣אָבִ֔ים יִקְרְא֥וּ לָהֶ֖ם אֵמִֽים׃
[‏יב] וּבְֿשֵׂעִ֞יר יָֽשְׁבֿ֣וּ הַֽחֹרִים֘ לְפָֿנִים֒ וּבְֿנֵ֧י עֵשָׂ֣ו יִֽירָשׁ֗וּם וַיַּשְׁמִידֿוּם֙ מִפְּנֵיהֶ֔ם וַיֵּֽשְׁבֿ֖וּ תַּחְתָּ֑ם כַּֽאֲשֶׁ֧ר עָשָׂ֣הֿ יִשְׂרָאֵ֗ל לְאֶ֙רֶץ֙ יְרֻשָּׁת֔וֹ אֲשֶׁר־נָתַֿ֥ן יְהֹוָ֖ה לָהֶֽם׃
[‏יג] עַתָּ֗הֿ קֻ֛מוּ וְעִבְֿר֥וּ לָכֶֿ֖ם אֶתֿ־נַ֣חַל זָ֑רֶדֿ ‍ֽוַנַּֽעֲבֹֿ֖ר אֶתֿ־נַ֥חַל זָֽרֶדֿ׃
[‏יד] וְהַיָּמִ֞ים אֲשֶׁר־הָלַ֣כְֿנוּ׀ מִקָּדֵֿ֣שׁ בַּרְנֵ֗עַ עַ֤דֿ אֲשֶׁר־עָבַ֙רְנוּ֙ אֶתֿ־נַ֣חַל זֶ֔רֶדֿ שְׁלֹשִׁ֥ים וּשְׁמֹנֶ֖הֿ שָׁנָ֑הֿ עַדֿ־תֹּ֨ם כָּל־הַדּ֜וֹר אַנְשֵׁ֤י הַמִּלְחָמָה֙ מִקֶּ֣רֶבֿ ‍ֽהַמַּֽחֲנֶ֔הֿ כַּֽאֲשֶׁ֛ר נִשְׁבַּ֥ע יְהֹוָ֖ה לָהֶֽם׃
[‏טו] וְגַֿ֤ם יַדֿ־יְהֹוָה֙ הָ֣יְתָֿהֿ בָּ֔ם לְהֻמָּ֖ם מִקֶּ֣רֶבֿ ‍ֽהַמַּֽחֲנֶ֑הֿ עַ֖דֿ תֻּמָּֽם׃
[‏טז] וַיְהִ֨י כַֽֿאֲשֶׁר־תַּ֜מּוּ כָּל־אַנְשֵׁ֧י הַמִּלְחָמָ֛הֿ לָמ֖וּתֿ מִקֶּ֥רֶבֿ הָעָֽם׃ס
[‏יז] וַיְדַֿבֵּ֥ר יְהֹוָ֖ה אֵלַ֥י לֵאֿמֹֽר׃
[‏יח] אַתָּ֨הֿ עֹבֵֿ֥ר הַיּ֛וֹם אֶתֿ־גְּבֿ֥וּל מוֹאָ֖בֿ אֶתֿ־עָֽר׃
[‏יט] וְקָֽרַבְֿתָּ֗ מ֚וּל בְּנֵ֣י עַמּ֔וֹן אַל־תְּצֻרֵ֖ם וְאַל־תִּתְֿגָּ֣ר בָּ֑ם כִּ֣י לֹֽא־אֶ֠תֵּן מֵאֶ֨רֶץ בְּנֵֽי־עַמּ֤וֹן לְךָ֙ יְרֻשָּׁ֔הֿ כִּ֥י לִבְֿנֵי־ל֖וֹט נְתַֿתִּ֥יהָ יְרֻשָּֽׁהֿ׃
[‏כ] אֶֽרֶץ־רְפָֿאִ֥ים תֵּֽחָשֵׁ֖בֿ אַףֿ־הִ֑וא רְפָֿאִ֤ים יָֽשְׁבֿוּ־בָֿהּ֙ לְפָֿנִ֔ים וְהָ֣עַמֹּנִ֔ים יִקְרְא֥וּ לָהֶ֖ם זַמְזֻמִּֽים׃
[‏כא] עַ֣ם גָּדֿ֥וֹל וְרַ֛בֿ וָרָ֖ם כָּֽעֲנָקִ֑ים וַיַּשְׁמִידֵֿ֤ם יְהֹוָה֙ מִפְּנֵיהֶ֔ם וַיִּֽירָשֻׁ֖ם וַיֵּֽשְׁבֿ֥וּ תַֿחְתָּֽם׃
[‏כב] כַּֽאֲשֶׁ֤ר עָשָׂה֙ לִבְֿנֵ֣י עֵשָׂ֔ו הַיֹּֽשְׁבִֿ֖ים בְּשֵׂעִ֑יר אֲשֶׁ֨ר הִשְׁמִ֤ידֿ אֶתֿ־הַֽחֹרִי֙ מִפְּנֵיהֶ֔ם וַיִּֽירָשֻׁם֙ וַיֵּֽשְׁבֿ֣וּ תַֿחְתָּ֔ם עַ֖דֿ הַיּ֥וֹם הַזֶּֽהֿ׃
[‏כג] וְהָֽעַוִּ֛ים הַיֹּֽשְׁבִֿ֥ים בַּֽחֲצֵרִ֖ים עַדֿ־עַזָּ֑הֿ כַּפְֿתֹּרִים֙ הַיֹּֽצְאִ֣ים מִכַּפְֿתֺּ֔ר הִשְׁמִידֻֿ֖ם וַיֵּֽשְׁבֿ֥וּ תַֿחְתָּֽם׃
[‏כד] ק֣וּמוּ סְּע֗וּ וְעִבְֿרוּ֘ אֶתֿ־נַ֣חַל אַרְנֹן֒ רְאֵ֣הֿ נָתַֿ֣תִּי בְֿ֠יָֽדְֿךָֿ אֶתֿ־סִיחֹ֨ן מֶֽלֶךְֿ־חֶשְׁבּ֧וֹן הָֽאֱמֹרִ֛י וְאֶתֿ־אַרְצ֖וֹ הָחֵ֣ל רָ֑שׁ וְהִתְֿגָּ֥ר בּ֖וֹ מִלְחָמָֽהֿ׃
[‏כה] הַיּ֣וֹם הַזֶּ֗הֿ אָחֵל֙ תֵּ֤תֿ פַּחְדְּךָ֙ וְיִרְאָ֣תְֿךָ֔ עַל־פְּנֵי֙ הָֽעַמִּ֔ים תַּ֖חַתֿ כָּל־הַשָּׁמָ֑יִם אֲשֶׁ֤ר יִשְׁמְעוּן֙ שִׁמְעֲךָ֔ וְרָֽגְֿז֥וּ וְחָל֖וּ מִפָּנֶֽיךָֿ׃
[‏כו] וָֽאֶשְׁלַ֤ח מַלְאָכִֿים֙ מִמִּדְֿבַּ֣ר קְדֵֿמ֔וֹתֿ אֶל־סִיח֖וֹן מֶ֣לֶךְֿ חֶשְׁבּ֑וֹן דִּבְֿרֵ֥י שָׁל֖וֹם לֵאֿמֹֽר׃
[‏כז] אֶעְבְּרָ֣הֿ בְֿאַרְצֶ֔ךָֿ בַּדֶּ֥רֶךְֿ בַּדֶּ֖רֶךְֿ אֵלֵ֑ךְֿ לֹ֥א אָס֖וּר יָמִ֥ין וּשְׂמֹֽאֿול׃
[‏כח] אֹ֣כֶֿל בַּכֶּ֤סֶףֿ תַּשְׁבִּרֵ֙נִי֙ וְאָכַ֔לְתִּי וּמַ֛יִם בַּכֶּ֥סֶףֿ תִּֽתֶּן־לִ֖י וְשָׁתִֿ֑יתִֿי רַ֖ק אֶעְבְּרָ֥הֿ בְֿרַגְֿלָֽי׃
[‏כט] כַּֽאֲשֶׁ֨ר עָֽשׂוּ־לִ֜י בְּנֵ֣י עֵשָׂ֗ו הַיֹּֽשְׁבִֿים֙ בְּשֵׂעִ֔יר וְהַמּ֣וֹאָבִ֔ים הַיֹּֽשְׁבִֿ֖ים בְּעָ֑ר עַ֤דֿ אֲשֶֽׁר־אֶֽעֱבֹֿר֙ אֶתֿ־הַיַּרְדֵּ֔ן אֶל־הָאָ֕רֶץ אֲשֶׁר־יְהֹוָ֥ה אֱלֹהֵ֖ינוּ נֹתֵֿ֥ן לָֽנוּ׃
[‏ל] וְלֹ֣א אָבָ֗הֿ סִיחֹן֙ מֶ֣לֶךְֿ חֶשְׁבּ֔וֹן הַֽעֲבִֿרֵ֖נוּ בּ֑וֹ כִּֽי־הִקְשָׁה֩ יְהֹוָ֨ה אֱלֹהֶ֜יךָֿ אֶתֿ־רוּח֗וֹ וְאִמֵּץ֙ אֶתֿ־לְבָֿב֔וֹ לְמַ֛עַן תִּתּ֥וֹ בְֿיָֽדְֿךָֿ֖ כַּיּ֥וֹם הַזֶּֽהֿ׃ס
[ששי] [‏לא] וַיֹּ֤אֿמֶר יְהֹוָה֙ אֵלַ֔י רְאֵ֗הֿ הַֽחִלֹּ֙תִֿי֙ תֵּ֣תֿ לְפָֿנֶ֔יךָֿ אֶתֿ־סִיחֹ֖ן וְאֶתֿ־אַרְצ֑וֹ הָחֵ֣ל רָ֔שׁ לָרֶ֖שֶׁתֿ אֶתֿ־אַרְצֽוֹ׃
[‏לב] וַיֵּצֵא֩ סִיחֹ֨ן לִקְרָאֿתֵ֜נוּ ה֧וּא וְכָֿל־עַמּ֛וֹ לַמִּלְחָמָ֖הֿ יָֽהְצָהֿ׃
[‏לג] ‍ֽוַיִּתְּנֵ֛הוּ יְהֹוָ֥ה אֱלֹהֵ֖ינוּ לְפָֿנֵ֑ינוּ וַנַּ֥ךְֿ אֹתֿ֛וֹ וְאֶתֿ־// כתיב // בנ֖ו // קרי // בָּנָ֖יו וְאֶתֿ־כָּל־עַמּֽוֹ׃
[‏לד] וַנִּלְכֹּ֤דֿ אֶתֿ־כָּל־עָרָיו֙ בָּעֵ֣תֿ הַהִ֔וא ‍ֽוַנַּֽחֲרֵם֙ אֶתֿ־כָּל־עִ֣יר מְתִ֔ם וְהַנָּשִׁ֖ים וְהַטָּ֑ףֿ לֹ֥א הִשְׁאַ֖רְנוּ שָׂרִֽידֿ׃
[‏לה] רַ֥ק הַבְּהֵמָ֖הֿ בָּזַ֣זְנוּ לָ֑נוּ וּשְׁלַ֥ל הֶֽעָרִ֖ים אֲשֶׁ֥ר לָכָֽֿדְֿנוּ׃
[‏לו] מֵֽעֲרֹעֵ֡ר אֲשֶׁר֩ עַל־שְׂפַֿתֿ־נַ֨חַל אַרְנֹ֜ן וְהָעִ֨יר אֲשֶׁ֤ר בַּנַּ֙חַל֙ וְעַדֿ־הַגִּלְעָ֔דֿ לֹ֤א הָֽיְתָֿה֙ קִרְיָ֔הֿ אֲשֶׁ֥ר שָֽׂגְֿבָֿ֖הֿ מִמֶּ֑נּוּ אֶתֿ־הַכֹּ֕ל נָתַֿ֛ן יְהֹוָ֥ה אֱלֹהֵ֖ינוּ לְפָֿנֵֽינוּ׃
[‏לז] רַ֛ק אֶל־אֶ֥רֶץ בְּנֵֽי־עַמּ֖וֹן לֹ֣א קָרָ֑בְֿתָּ כָּל־יַ֞דֿ נַ֤חַל יַבֹּק֙ וְעָרֵ֣י הָהָ֔ר וְכֹֿ֥ל אֲשֶׁר־צִוָּ֖הֿ יְהֹוָ֥ה אֱלֹהֵֽינוּ׃

פרק ג
[‏א] וַנֵּ֣פֶֿן וַנַּ֔עַל דֶּ֖רֶךְֿ הַבָּשָׁ֑ן וַיֵּצֵ֣א עוֹג֩ מֶֽלֶךְֿ־הַבָּשָׁ֨ן לִקְרָאֿתֵ֜נוּ ה֧וּא וְכָֿל־עַמּ֛וֹ לַמִּלְחָמָ֖הֿ אֶדְֿרֶֽעִי׃
[‏ב] וַיֹּ֨אֿמֶר יְהֹוָ֤ה אֵלַי֙ אַל־תִּירָ֣א אֹת֔וֹ כִּ֣י בְֿיָֽדְֿךָ֞ נָתַֿ֧תִּי אֹתֿ֛וֹ וְאֶתֿ־כָּל־עַמּ֖וֹ וְאֶתֿ־אַרְצ֑וֹ וְעָשִׂ֣יתָֿ לּ֔וֹ כַּֽאֲשֶׁ֣ר עָשִׂ֗יתָֿ לְסִיחֹן֙ מֶ֣לֶךְֿ הָֽאֱמֹרִ֔י אֲשֶׁ֥ר יוֹשֵׁ֖בֿ בְּחֶשְׁבּֽוֹן׃
[‏ג] וַיִּתֵּן֩ יְהֹוָ֨ה אֱלֹהֵ֜ינוּ בְּיָדֵ֗נוּ גַּ֛ם אֶתֿ־ע֥וֹגֿ מֶֽלֶךְֿ־הַבָּשָׁ֖ן וְאֶתֿ־כָּל־עַמּ֑וֹ וַנַּכֵּ֕הוּ עַדֿ־בִּלְתִּ֥י הִשְׁאִֽיר־ל֖וֹ שָׂרִֽידֿ׃
[‏ד] וַנִּלְכֹּ֤דֿ אֶתֿ־כָּל־עָרָיו֙ בָּעֵ֣תֿ הַהִ֔וא לֹ֤א הָֽיְתָֿה֙ קִרְיָ֔הֿ אֲשֶׁ֥ר לֹֽא־לָקַ֖חְנוּ מֵֽאִתָּ֑ם שִׁשִּׁ֥ים עִיר֙ כָּל־חֶ֣בֶֿל אַרְגֹּ֔בֿ מַמְלֶ֥כֶֿתֿ ע֖וֹגֿ בַּבָּשָֽׁן׃
[‏ה] כָּל־אֵ֜לֶּהֿ עָרִ֧ים בְּצֻרֹ֛תֿ חוֹמָ֥הֿ גְֿבֹֿהָ֖הֿ דְּלָתַֿ֣יִם וּבְֿרִ֑יחַ לְבַֿ֛דֿ מֵֽעָרֵ֥י הַפְּרָזִ֖י הַרְבֵּ֥הֿ מְאֹֽדֿ׃
[‏ו] וַנַּֽחֲרֵ֣ם אוֹתָ֔ם כַּֽאֲשֶׁ֣ר עָשִׂ֔ינוּ לְסִיחֹ֖ן מֶ֣לֶךְֿ חֶשְׁבּ֑וֹן הַֽחֲרֵם֙ כָּל־עִ֣יר מְתִ֔ם הַנָּשִׁ֖ים וְהַטָּֽףֿ׃
[‏ז] וְכָֿל־הַבְּהֵמָ֛הֿ וּשְׁלַ֥ל הֶֽעָרִ֖ים בַּזּ֥וֹנוּ לָֽנוּ׃
[‏ח] וַנִּקַּ֞ח בָּעֵ֤תֿ הַהִוא֙ אֶתֿ־הָאָ֔רֶץ מִיַּ֗דֿ שְׁנֵי֙ מַלְכֵֿ֣י הָֽאֱמֹרִ֔י אֲשֶׁ֖ר בְּעֵ֣בֶֿר הַיַּרְדֵּ֑ן מִנַּ֥חַל אַרְנֹ֖ן עַדֿ־הַ֥ר חֶרְמֽוֹן׃
[‏ט] צִֽידֹֿנִ֛ים יִקְרְא֥וּ לְחֶרְמ֖וֹן שִׂרְיֹ֑ן וְהָ֣אֱמֹרִ֔י יִקְרְאוּ־ל֖וֹ שְׂנִֽיר׃
[‏י] כֹּ֣ל׀ עָרֵ֣י הַמִּישֹׁ֗ר וְכָֿל־הַגִּלְעָד֙ וְכָֿל־הַבָּשָׁ֔ן עַדֿ־סַֽלְכָֿ֖הֿ וְאֶדְֿרֶ֑עִי עָרֵ֛י מַמְלֶ֥כֶֿתֿ ע֖וֹגֿ בַּבָּשָֽׁן׃
[‏יא] כִּ֣י רַק־ע֞וֹגֿ מֶ֣לֶךְֿ הַבָּשָׁ֗ן נִשְׁאַר֘ מִיֶּ֣תֶֿר הָֽרְפָֿאִים֒ הִנֵּ֤הֿ עַרְשׂוֹ֙ עֶ֣רֶשׂ בַּרְזֶ֔ל הֲלֹ֣הֿ הִ֔וא בְּרַבַּ֖תֿ בְּנֵ֣י עַמּ֑וֹן תֵּ֧שַׁע אַמּ֣וֹתֿ אָרְכָּ֗הּ וְאַרְבַּ֥ע אַמּ֛וֹתֿ רָחְבָּ֖הּ בְּאַמַּתֿ־אִֽישׁ׃
[‏יב] וְאֶתֿ־הָאָ֧רֶץ הַזֹּ֛אֿתֿ יָרַ֖שְׁנוּ בָּעֵ֣תֿ הַהִ֑וא מֵֽעֲרֹעֵ֞ר אֲשֶׁר־עַל־נַ֣חַל אַרְנֹ֗ן וַֽחֲצִ֤י הַר־הַגִּלְעָד֙ וְעָרָ֔יו נָתַ֕תִּי לָרֽאֿוּבֵֿנִ֖י וְלַגָּדִֽֿי׃
[‏יג] וְיֶ֨תֶֿר הַגִּלְעָ֤דֿ וְכָֿל־הַבָּשָׁן֙ מַמְלֶ֣כֶֿתֿ ע֔וֹגֿ נָתַ֕תִּי לַֽחֲצִ֖י שֵׁ֣בֶֿט הַֽמְנַשֶּׁ֑הֿ כֹּ֣ל חֶ֤בֶֿל הָֽאַרְגֹּב֙ לְכָֿל־הַבָּשָׁ֔ן הַה֥וּא יִקָּרֵ֖א אֶ֥רֶץ רְפָֿאִֽים׃
[‏יד] יָאִ֣יר בֶּן־מְנַשֶּׁ֗הֿ לָקַח֙ אֶתֿ־כָּל־חֶ֣בֶֿל אַרְגֹּ֔בֿ עַדֿ־גְּבֿ֥וּל הַגְּשׁוּרִ֖י וְהַמַּֽעֲכָֿתִֿ֑י וַיִּקְרָא֩ אֹתָ֨ם עַל־שְׁמ֤וֹ אֶתֿ־הַבָּשָׁן֙ חַוֹּ֣תֿ יָאִ֔יר עַ֖דֿ הַיּ֥וֹם הַזֶּֽהֿ׃
[שביעי] [‏טו] וּלְמָכִֿ֖יר נָתַֿ֥תִּי אֶתֿ־הַגִּלְעָֽדֿ׃
[‏טז] וְלָרֽאֿוּבֵֿנִ֨י וְלַגָּדִ֜י נָתַֿ֤תִּי מִן־הַגִּלְעָד֙ וְעַדֿ־נַ֣חַל אַרְנֹ֔ן תּ֥וֹךְֿ הַנַּ֖חַל וּגְֿבֻֿ֑ל וְעַד֙ יַבֹּ֣ק הַנַּ֔חַל גְּבֿ֖וּל בְּנֵ֥י עַמּֽוֹן׃
[‏יז] וְהָֽעֲרָבָֿ֖הֿ וְהַיַּרְדֵּ֣ן וּגְֿבֻֿ֑ל מִכִּנֶּ֗רֶתֿ וְעַ֨דֿ יָ֤ם הָֽעֲרָבָֿה֙ יָ֣ם הַמֶּ֔לַח תַּ֛חַתֿ אַשְׁדֹּ֥תֿ הַפִּסְגָּ֖הֿ מִזְרָֽחָהֿ׃
[‏יח] וָֽאֲצַ֣ו אֶתְֿכֶ֔ם בָּעֵ֥תֿ הַהִ֖וא לֵאֿמֹ֑ר יְהֹוָ֣ה אֱלֹֽהֵיכֶ֗ם נָתַ֨ן לָכֶ֜ם אֶתֿ־הָאָ֤רֶץ הַזֹּאֿת֙ לְרִשְׁתָּ֔הּ חֲלוּצִ֣ים תַּֽעַבְֿר֗וּ לִפְֿנֵ֛י אֲחֵיכֶֿ֥ם בְּנֵֽי־יִשְׂרָאֵ֖ל כָּל־בְּנֵי־חָֽיִל׃
[‏יט] רַ֠ק נְשֵׁיכֶֿ֣ם וְטַפְּכֶֿם֘ וּמִקְנֵכֶֿם֒ יָדַ֕עְתִּי כִּֽי־מִקְנֶ֥הֿ רַ֖בֿ לָכֶֿ֑ם יֵֽשְׁבֿוּ֙ בְּעָ֣רֵיכֶ֔ם אֲשֶׁ֥ר נָתַֿ֖תִּי לָכֶֽֿם׃
[מפטיר] [‏כ] עַ֠דֿ אֲשֶׁר־יָנִ֨יחַ יְהֹוָ֥ה׀ לַֽאֲחֵיכֶֿם֘ כָּכֶֿם֒ וְיָֽרְשׁ֣וּ גַֿם־הֵ֔ם אֶתֿ־הָאָ֕רֶץ אֲשֶׁ֨ר יְהֹוָ֧ה אֱלֹֽהֵיכֶֿ֛ם נֹתֵֿ֥ן לָהֶ֖ם בְּעֵ֣בֶֿר הַיַּרְדֵּ֑ן וְשַׁבְֿתֶּ֗ם אּ֚ישׁ לִֽירֻשָּׁת֔וֹ אֲשֶׁ֥ר נָתַֿ֖תִּי לָכֶֽֿם׃
[‏כא] וְאֶתֿ־יְהוֹשׁ֣וּעַ צִוֵּ֔יתִֿי בָּעֵ֥תֿ הַהִ֖וא לֵאֿמֹ֑ר עֵינֶ֣יךָֿ הָֽרֹאֹ֗תֿ אֵת֩ כָּל־אֲשֶׁ֨ר עָשָׂ֜הֿ יְהֹוָ֤ה אֱלֹֽהֵיכֶֿם֙ לִשְׁנֵי֙ הַמְּלָכִֿ֣ים הָאֵ֔לֶּהֿ כֵּֽן־יַֽעֲשֶׂ֤הֿ יְהֹוָה֙ לְכָֿל־הַמַּמְלָכ֔וֹתֿ אֲשֶׁ֥ר אַתָּ֖הֿ עֹבֵֿ֥ר שָֽׁמָּהֿ׃
[‏כב] ל֖אֺ תִּֽירָא֑וּם כִּ֚י יְהֹוָ֣ה אֱלֹֽהֵיכֶ֔ם ה֖וּא הַנִּלְחָ֥ם לָכֶֽֿם׃ס
‏{פרשת ואתחנן}[‏כג] וָֽאֶתְֿחַנַּ֖ן אֶל־יְהֹוָ֑ה בָּעֵ֥תֿ הַהִ֖וא לֵאֿמֹֽר׃
[‏כד] אֲדֹֿנָ֣י יֱהֹוִ֗ה אַתָּ֤הֿ הַֽחִלֹּ֙תָ֙ לְהַרְא֣וֹתֿ אֶֽתֿ־עַבְֿדְּךָ֔ אֶ֨תֿ־גָּדְֿלְךָ֔ וְאֶתֿ־יָֽדְֿךָֿ֖ הַֽחֲזָקָ֑הֿ אֲשֶׁ֤ר מִי־אֵל֙ בַּשָּׁמַ֣יִם וּבָֿאָ֔רֶץ אֲשֶׁר־יַֽעֲשֶׂ֥הֿ כְֿמַֽעֲשֶׂ֖יךָֿ וְכִֿגְֿבֽֿוּרֹתֶֽֿךָֿ׃
[‏כה] אֶעְבְּרָהֿ־נָּ֗א וְאֶרְאֶה֙ אֶתֿ־הָאָ֣רֶץ הַטּוֹבָ֔הֿ אֲשֶׁ֖ר בְּעֵ֣בֶֿר הַיַּרְדֵּ֑ן הָהָ֥ר הַטּ֛וֹבֿ הַזֶּ֖הֿ וְהַלְּבָֿנֹֽן׃
[‏כו] וַיִּתְֿעַבֵּ֨ר יְהֹוָ֥ה בִּי֙ לְמַ֣עַנְכֶ֔ם וְלֹ֥א שָׁמַ֖ע אֵלָ֑י וַיֹּ֨אֿמֶר יְהֹוָ֤ה אֵלַי֙ רַבֿ־לָ֔ךְֿ אַל־תּ֗וֹסֶףֿ דַּבֵּ֥ר אֵלַ֛י ע֖וֹדֿ בַּדָּבָֿ֥ר הַזֶּֽהֿ׃
[‏כז] עֲלֵ֣הֿ׀ רֹ֣אֿשׁ הַפִּסְגָּ֗הֿ וְשָׂ֥א עֵינֶ֛יךָֿ יָ֧מָּהֿ וְצָפֹֿ֛נָהֿ וְתֵֿימָ֥נָהֿ וּמִזְרָ֖חָהֿ וּרְאֵ֣הֿ בְֿעֵינֶ֑יךָֿ כִּי־לֹ֥א תַֽֿעֲבֹֿ֖ר אֶתֿ־הַיַּרְדֵּ֥ן הַזֶּֽהֿ׃
[‏כח] וְצַ֥ו אֶתֿ־יְהוֹשֻׁ֖עַ וְחַזְּקֵ֣הוּ וְאַמְּצֵ֑הוּ כִּי־ה֣וּא יַֽעֲבֹ֗ר לִפְֿנֵי֙ הָעָ֣ם הַזֶּ֔הֿ וְהוּא֙ יַנְחִ֣יל אוֹתָ֔ם אֶתֿ־הָאָ֖רֶץ אֲשֶׁ֥ר תִּרְאֶֽהֿ׃
[‏כט] וַנֵּ֣שֶׁבֿ בַּגָּ֔יְא מ֖וּל בֵּ֥יתֿ פְּעֽוֹר׃פ

פרק ד
[‏א] וְעַתָּ֣הֿ יִשְׂרָאֵ֗ל שְׁמַ֤ע אֶל־הַֽחֻקִּים֙ וְאֶל־הַמִּשְׁפָּטִ֔ים אֲשֶׁ֧ר אָֽנֹכִֿ֛י מְלַמֵּ֥דֿ אֶתְֿכֶֿ֖ם לַֽעֲשׂ֑וֹתֿ לְמַ֣עַן תִּֽחְי֗וּ וּבָֿאֿתֶֿם֙ וִֽירִשְׁתֶּ֣ם אֶתֿ־הָאָ֔רֶץ אֲשֶׁ֧ר יְהֹוָ֛ה אֱלֹהֵ֥י אֲבֹֽֿתֵֿיכֶֿ֖ם נֹתֵֿ֥ן לָכֶֽֿם׃
[‏ב] לֹ֣א תֹֿסִ֗פֿוּ עַל־הַדָּבָֿר֙ אֲשֶׁ֤ר אָֽנֹכִֿי֙ מְצַוֶּ֣הֿ אֶתְֿכֶ֔ם וְלֹ֥א תִֿגְֿרְע֖וּ מִמֶּ֑נּוּ לִשְׁמֹ֗ר אֶתֿ־מִצְוֹת֙ יְהֹוָ֣ה אֱלֹֽהֵיכֶ֔ם אֲשֶׁ֥ר אָֽנֹכִֿ֖י מְצַוֶּ֥הֿ אֶתְֿכֶֽֿם׃
[‏ג] עֵֽינֵיכֶֿם֙ הָֽרֹא֔וֹתֿ אֵ֛תֿ אֲשֶׁר־עָשָׂ֥הֿ יְהֹוָ֖ה בְּבַֿ֣עַל פְּע֑וֹר כִּ֣י כָֿל־הָאִ֗ישׁ אֲשֶׁ֤ר הָלַךְ֙ אַֽחֲרֵ֣י בַֽֿעַל־פְּע֔וֹר הִשְׁמִידֿ֛וֹ יְהֹוָ֥ה אֱלֹהֶ֖יךָֿ מִקִּרְבֶּֽךָֿ׃
[‏ד] וְאַתֶּם֙ הַדְּבֵֿקִ֔ים בַּֽיהֹוָ֖ה אֱלֹֽהֵיכֶֿ֑ם חַיִּ֥ים כֻּלְּכֶֿ֖ם הַיּֽוֹם׃
[שני] [‏ה] רְאֵ֣הֿ׀ לִמַּ֣דְֿתִּי אֶתְֿכֶ֗ם חֻקִּים֙ וּמִשְׁפָּטִ֔ים כַּֽאֲשֶׁ֥ר צִוַּ֖נִי יְהֹוָ֣ה אֱלֹהָ֑י לַֽעֲשׂ֣וֹתֿ כֵּ֔ן בְּקֶ֣רֶבֿ הָאָ֔רֶץ אֲשֶׁ֥ר אַתֶּ֛ם בָּאִ֥ים שָׁ֖מָּהֿ לְרִשְׁתָּֽהּ׃
[‏ו] וּשְׁמַרְתֶּם֘ וַֽעֲשִׂיתֶֿם֒ כִּ֣י הִ֤וא חָכְֿמַתְֿכֶֿם֙ וּבִֿ֣ינַתְֿכֶ֔ם לְעֵינֵ֖י הָֽעַמִּ֑ים אֲשֶׁ֣ר יִשְׁמְע֗וּן אֵ֚תֿ כָּל־הַֽחֻקִּ֣ים הָאֵ֔לֶּהֿ וְאָֽמְר֗וּ רַ֚ק עַם־חָכָֿ֣ם וְנָב֔וֹן הַגּ֥וֹי הַגָּדֿ֖וֹל הַזֶּֽהֿ׃
[‏ז] כִּ֚י מִי־גֿ֣וֹי גָּד֔וֹל אֲשֶׁר־ל֥וֹ אֱלֹהִ֖ים קְרֹבִֿ֣ים אֵלָ֑יו כַּֽיהֹוָ֣ה אֱלֹהֵ֔ינוּ בְּכָֿל־קָרְאֵ֖נוּ אֵלָֽיו׃
[‏ח] וּמִי֙ גּ֣וֹי גָּד֔וֹל אֲשֶׁר־ל֛וֹ חֻקִּ֥ים וּמִשְׁפָּטִ֖ים צַדִּיקִ֑ם כְּכֹֿל֙ הַתּוֹרָ֣הֿ הַזֹּ֔אֿתֿ אֲשֶׁ֧ר אָֽנֹכִֿ֛י נֹתֵֿ֥ן לִפְֿנֵיכֶֿ֖ם הַיּֽוֹם׃
[‏ט] רַ֡ק הִשָּׁ֣מֶר לְךָ֩ וּשְׁמֹ֨ר נַפְֿשְׁךָ֜ מְאֹ֗דֿ פֶּן־תִּשְׁכַּ֨ח אֶתֿ־הַדְּבָֿרִ֜ים אֲשֶׁר־רָא֣וּ עֵינֶ֗יךָֿ וּפֶֿן־יָס֙וּרוּ֙ מִלְּבָֿ֣בְֿךָ֔ כֹּ֖ל יְמֵ֣י חַיֶּ֑יךָֿ וְהֽוֹדַֿעְתָּ֥ם לְבָֿנֶ֖יךָֿ וְלִבְֿנֵ֥י בָֿנֶֽיךָֿ׃
[‏י] י֗וֹם אֲשֶׁ֨ר עָמַ֜דְֿתָּ לִפְֿנֵ֨י יְהֹוָ֣ה אֱלֹהֶיךָ֘ בְּחֹרֵב֒ בֶּֽאֱמֹ֨ר יְהֹוָ֜ה אֵלַ֗י הַקְהֶל־לִי֙ אֶתֿ־הָעָ֔ם וְאַשְׁמִעֵ֖ם אֶתֿ־דְּבָֿרָ֑י אֲשֶׁ֨ר יִלְמְד֜וּן לְיִרְאָ֣הֿ אֹתִ֗י כָּל־הַיָּמִים֙ אֲשֶׁ֨ר הֵ֤ם חַיִּים֙ עַל־הָ֣אֲדָֿמָ֔הֿ וְאֶתֿ־בְּנֵיהֶ֖ם יְלַמֵּדֽֿוּן׃
[‏יא] וַתִּקְרְבֿ֥וּן וַתַּֽעַמְדֿ֖וּן תַּ֣חַתֿ הָהָ֑ר וְהָהָ֞ר בֹּעֵ֤ר בָּאֵשׁ֙ עַדֿ־לֵ֣בֿ הַשָּׁמַ֔יִם חֹ֖שֶׁךְֿ עָנָ֥ן וַֽעֲרָפֶֽֿל׃
[‏יב] וַיְדַֿבֵּ֧ר יְהֹוָ֛ה אֲלֵיכֶֿ֖ם מִתּ֣וֹךְֿ הָאֵ֑שׁ ק֤וֹל דְּבָֿרִים֙ אַתֶּ֣ם שֹֽׁמְעִ֔ים וּתְֿמוּנָ֛הֿ אֵֽינְכֶֿ֥ם רֹאִ֖ים זֽוּלָתִֿ֥י קֽוֹל׃
[‏יג] וַיַּגֵּ֨דֿ לָכֶ֜ם אֶתֿ־בְּרִית֗וֹ אֲשֶׁ֨ר צִוָּ֤הֿ אֶתְֿכֶֿם֙ לַֽעֲשׂ֔וֹתֿ עֲשֶׂ֖רֶתֿ הַדְּבָֿרִ֑ים ‍ֽוַיִּכְֿתְּבֵ֔ם עַל־שְׁנֵ֖י לֻח֥וֹתֿ אֲבָֿנִֽים׃
[‏יד] וְאֹתִ֞י צִוָּ֤הֿ יְהֹוָה֙ בָּעֵ֣תֿ הַהִ֔וא לְלַמֵּ֣דֿ אֶתְֿכֶ֔ם חֻקִּ֖ים וּמִשְׁפָּטִ֑ים לַֽעֲשֹֽׂתְֿכֶֿ֣ם אֹתָ֔ם בָּאָ֕רֶץ אֲשֶׁ֥ר אַתֶּ֛ם עֹֽבְֿרִ֥ים שָׁ֖מָּהֿ לְרִשְׁתָּֽהּ׃
[‏טו] וְנִשְׁמַרְתֶּ֥ם מְאֹ֖דֿ לְנַפְֿשֹֽׁתֵֿיכֶֿ֑ם כִּ֣י לֹ֤א רְאִיתֶֿם֙ כָּל־תְּמוּנָ֔הֿ בְּי֗וֹם דִּבֶּ֨ר יְהֹוָ֧ה אֲלֵיכֶֿ֛ם בְּחֹרֵ֖בֿ מִתּ֥וֹךְֿ הָאֵֽשׁ׃
[‏טז] פֶּן־תַּ֨שְׁחִת֔וּן וַֽעֲשִׂיתֶֿ֥ם לָכֶֿ֛ם פֶּ֖סֶל תְּמוּנַ֣תֿ כָּל־סָ֑מֶל תַּבְֿנִ֥יתֿ זָכָֿ֖ר א֥וֹ נְקֵבָֽֿהֿ׃
[‏יז] תַּבְֿנִ֕יתֿ כָּל־בְּהֵמָ֖הֿ אֲשֶׁ֣ר בָּאָ֑רֶץ תַּבְֿנִית֙ כָּל־צִפּ֣וֹר כָּנָ֔ףֿ אֲשֶׁ֥ר תָּע֖וּףֿ בַּשָּׁמָֽיִם׃
[‏יח] תַּבְֿנִ֕יתֿ כָּל־רֹמֵ֖שׂ בָּֽאֲדָֿמָ֑הֿ תַּבְֿנִ֛יתֿ כָּל־דָּגָֿ֥הֿ אֲשֶׁר־בַּמַּ֖יִם מִתַּ֥חַתֿ לָאָֽרֶץ׃
[‏יט] וּפֶֿן־תִּשָּׂ֨א עֵינֶ֜יךָֿ הַשָּׁמַ֗יְמָהֿ וְֽ֠רָאִיתָֿ אֶתֿ־הַשֶּׁ֨מֶשׁ וְאֶתֿ־הַיָּרֵ֜חַ וְאֶתֿ־הַכּֽוֹכָֿבִ֗ים כֹּ֚ל צְבָֿ֣א הַשָּׁמַ֔יִם וְנִדַּחְתָּ֛ וְהִשְׁתַּֽחֲוִ֥יתָֿ לָהֶ֖ם וַֽעֲבַֿדְֿתָּ֑ם אֲשֶׁ֨ר חָלַ֜ק יְהֹוָ֤ה אֱלֹהֶ֙יךָ֙ אֹתָ֔ם לְכֹֿל֙ הָֽעַמִּ֔ים תַּ֖חַתֿ כָּל־הַשָּׁמָֽיִם׃
[‏כ] וְאֶתְֿכֶֿם֙ לָקַ֣ח יְהֹוָ֔ה וַיּוֹצִ֥א אֶתְֿכֶֿ֛ם מִכּ֥וּר הַבַּרְזֶ֖ל מִמִּצְרָ֑יִם לִֽהְי֥וֹתֿ ל֛וֹ לְעַ֥ם נַֽחֲלָ֖הֿ כַּיּ֥וֹם הַזֶּֽהֿ׃
[‏כא] וַֽיהֹוָ֥ה הִתְֿאַנַּףֿ־בִּ֖י עַל־דִּבְֿרֵיכֶֿ֑ם וַיִּשָּׁבַ֗ע לְבִֿלְתִּ֤י עָבְֿרִי֙ אֶתֿ־הַיַּרְדֵּ֔ן וּלְבִֿלְתִּי־בֹֿא֙ אֶל־הָאָ֣רֶץ הַטּוֹבָ֔הֿ אֲשֶׁר֙ יְהֹוָ֣ה אֱלֹהֶ֔יךָֿ נֹתֵֿ֥ן לְךָֿ֖ נַֽחֲלָֽהֿ׃
[‏כב] כִּ֣י אָֽנֹכִֿ֥י מֵת֙ בָּאָ֣רֶץ הַזֹּ֔אֿתֿ אֵינֶ֥נִּי עֹבֵֿ֖ר אֶתֿ־הַיַּרְדֵּ֑ן וְאַתֶּם֙ עֹֽבְֿרִ֔ים וִֽירִשְׁתֶּ֕ם אֶתֿ־הָאָ֥רֶץ הַטּוֹבָֿ֖הֿ הַזֹּֽאֿתֿ׃
[‏כג] הִשָּֽׁמְר֣וּ לָכֶ֗ם פֶּֽן־תִּשְׁכְּחוּ֙ אֶתֿ־בְּרִ֤יתֿ יְהֹוָה֙ אֱלֹ֣הֵיכֶ֔ם אֲשֶׁ֥ר כָּרַ֖תֿ עִמָּכֶֿ֑ם וַֽעֲשִׂיתֶ֨ם לָכֶֿ֥ם פֶּ֙סֶל֙ תְּמ֣וּנַתֿ כֹּ֔ל אֲשֶׁ֥ר צִוְּךָֿ֖ יְהֹוָ֥ה אֱלֹהֶֽיךָֿ׃
[‏כד] כִּ֚י יְהֹוָ֣ה אֱלֹהֶ֔יךָֿ אֵ֥שׁ אֹֽכְֿלָ֖הֿ ה֑וּא אֵ֖ל קַנָּֽא׃פ
[‏כה] כִּֽי־תֿוֹלִ֤ידֿ בָּנִים֙ וּבְֿנֵ֣י בָֿנִ֔ים וְנֽוֹשַׁנְתֶּ֖ם בָּאָ֑רֶץ וְהִשְׁחַתֶּ֗ם וַֽעֲשִׂ֤יתֶֿם פֶּ֙סֶל֙ תְּמ֣וּנַתֿ כֹּ֔ל וַֽעֲשִׂיתֶֿ֥ם הָרַ֛ע בְּעֵינֵ֥י יְהֹוָֽה־אֱלֹהֶ֖יךָֿ לְהַכְֿעִיסֽוֹ׃
[‏כו] הַֽעִידֹֿתִֿי֩ בָֿכֶ֨ם הַיּ֜וֹם אֶתֿ־הַשָּׁמַ֣יִם וְאֶתֿ־הָאָ֗רֶץ כִּֽי־אָבֹֿ֣דֿ תֹּֽאֿבֵֿדֿוּן֘ מַהֵר֒ מֵעַ֣ל הָאָ֔רֶץ אֲשֶׁ֨ר אַתֶּ֜ם עֹֽבְֿרִ֧ים אֶתֿ־הַיַּרְדֵּ֛ן שָׁ֖מָּהֿ לְרִשְׁתָּ֑הּ לֹא־תַֽֿאֲרִיכֻֿ֤ן יָמִים֙ עָלֶ֔יהָ כִּ֥י הִשָּׁמֵ֖דֿ תִּשָּֽׁמֵדֽֿוּן׃
[‏כז] וְהֵפִֿ֧יץ יְהֹוָ֛ה אֶתְֿכֶֿ֖ם בָּֽעַמִּ֑ים וְנִשְׁאַרְתֶּם֙ מְתֵֿ֣י מִסְפָּ֔ר בַּגּוֹיִ֕ם אֲשֶׁ֨ר יְנַהֵ֧גֿ יְהֹוָ֛ה אֶתְֿכֶֿ֖ם שָֽׁמָּהֿ׃
[‏כח] וַֽעֲבַֿדְֿתֶּם־שָׁ֣ם אֱלֹהִ֔ים מַֽעֲשֵׂ֖הֿ יְדֵֿ֣י אָדָֿ֑ם עֵ֣ץ וָאֶ֔בֶֿן אֲשֶׁ֤ר לֹֽא־יִרְאוּן֙ וְלֹ֣א יִשְׁמְע֔וּן וְלֹ֥א יֹֽאֿכְֿל֖וּן וְלֹ֥א יְרִיחֻֽן׃
[‏כט] וּבִֿקַּשְׁתֶּ֥ם מִשָּׁ֛ם אֶתֿ־יְהֹוָ֥ה אֱלֹהֶ֖יךָֿ וּמָצָ֑אֿתָֿ כִּ֣י תִֿדְֿרְשֶׁ֔נּוּ בְּכָֿל־לְבָֽֿבְֿךָֿ֖ וּבְֿכָֿל־נַפְֿשֶֽׁךָֿ׃
[‏ל] בַּצַּ֣ר לְךָ֔ וּמְצָא֕וּךָֿ כֹּ֖ל הַדְּבָֿרִ֣ים הָאֵ֑לֶּהֿ בְּאַֽחֲרִית֙ הַיָּמִ֔ים וְשַׁבְֿתָּ֙ עַדֿ־יְהֹוָ֣ה אֱלֹהֶ֔יךָֿ וְשָֽׁמַעְתָּ֖ בְּקֹלֽוֹ׃
[‏לא] כִּ֣י אֵ֤ל רַחוּם֙ יְהֹוָ֣ה אֱלֹהֶ֔יךָֿ לֹ֥א יַרְפְּךָֿ֖ וְלֹ֣א יַשְׁחִיתֶֿ֑ךָֿ וְלֹ֤א יִשְׁכַּח֙ אֶתֿ־בְּרִ֣יתֿ אֲבֹֿתֶ֔יךָֿ אֲשֶׁ֥ר נִשְׁבַּ֖ע לָהֶֽם׃
[‏לב] כִּ֣י שְׁאַל־נָא֩ לְיָמִ֨ים רִֽאֿשֹׁנִ֜ים אֲשֶׁר־הָי֣וּ לְפָֿנֶ֗יךָֿ לְמִן־הַיּוֹם֙ אֲשֶׁר֩ בָּרָ֨א אֱלֹהִ֤ים׀ אָדָֿם֙ עַל־הָאָ֔רֶץ וּלְמִקְצֵ֥הֿ הַשָּׁמַ֖יִם וְעַדֿ־קְצֵ֣הֿ הַשָּׁמָ֑יִם הֲנִֽהְיָ֗הֿ כַּדָּבָֿ֤ר הַגָּדֿוֹל֙ הַזֶּ֔הֿ א֖וֹ הֲנִשְׁמַ֥ע כָּמֹֽהוּ׃
[‏לג] הֲשָׁ֣מַֽע עָם֩ ק֨וֹל אֱלֹהִ֜ים‌ מְדַֿבֵּ֧ר מִתּֽוֹךְֿ־הָאֵ֛שׁ כַּֽאֲשֶׁר־שָׁמַ֥עְתָּ אַתָּ֖הֿ וַיֶּֽחִי׃
[‏לד] א֣וֹ׀ הֲנִסָּ֣הֿ אֱלֹהִ֗ים לָ֠בֿוֹא לָקַ֨חַתֿ ל֣וֹ גֿוֹי֘ מִקֶּ֣רֶבֿ גּוֹי֒ בְּמַסֹּת֩ בְּאֹתֹ֨תֿ וּבְֿמֽוֹפְֿתִ֜ים וּבְֿמִלְחָמָ֗הֿ וּבְֿיָ֤דֿ חֲזָקָה֙ וּבִֿזְר֣וֹעַ נְטוּיָ֔הֿ וּבְֿמֽוֹרָאִ֖ים גְּדֹֿלִ֑ים כְּ֠כֹֿל אֲשֶׁר־עָשָׂ֨הֿ לָכֶ֜ם יְהֹוָ֧ה אֱלֹֽהֵיכֶֿ֛ם בְּמִצְרַ֖יִם לְעֵינֶֽיךָֿ׃
[‏לה] אַתָּה֙ הָרְאֵ֣תָֿ לָדַ֔עַתֿ כִּ֥י יְהֹוָ֖ה ה֣וּא הָֽאֱלֹהִ֑ים אֵ֥ין ע֖וֹדֿ מִלְּבַֿדּֽוֹ׃
[‏לו] מִן־הַשָּׁמַ֛יִם הִשְׁמִֽיעֲךָֿ֥ אֶתֿ־קֹל֖וֹ לְיַסְּרֶ֑ךָּ וְעַל־הָאָ֗רֶץ הֶרְאֲךָ֙ אֶתֿ־אִשּׁ֣וֹ הַגְּדֿוֹלָ֔הֿ וּדְֿבָֿרָ֥יו שָׁמַ֖עְתָּ מִתּ֥וֹךְֿ הָאֵֽשׁ׃
[‏לז] וְתַ֗חַתֿ כִּ֤י אָהַב֙ אֶתֿ־אֲבֹֿתֶ֔יךָֿ וַיִּבְֿחַ֥ר בְּזַרְע֖וֹ אַֽחֲרָ֑יו וַיּוֹצִֽאֲךָֿ֧ בְּפָֿנָ֛יו בְּכֹֿח֥וֹ הַגָּדֹֿ֖ל מִמִּצְרָֽיִם׃
[‏לח] לְהוֹרִ֗ישׁ גּוֹיִ֛ם גְּדֹֿלִ֧ים וַֽעֲצֻמִ֛ים מִמְּךָֿ֖ מִפָּנֶ֑יךָֿ לַֽהֲבִֽֿיאֲךָ֗ לָֽתֶֿתֿ־לְךָֿ֧ אֶתֿ־אַרְצָ֛ם נַֽחֲלָ֖הֿ כַּיּ֥וֹם הַזֶּֽהֿ׃
[‏לט] וְיָֽדַֿעְתָּ֣ הַיּ֗וֹם וַֽהֲשֵֽׁבֹֿתָ֘ אֶל־לְבָֿבֶֿךָ֒ כִּ֤י יְהֹוָה֙ ה֣וּא הָֽאֱלֹהִ֔ים בַּשָּׁמַ֣יִם מִמַּ֔עַל וְעַל־הָאָ֖רֶץ מִתָּ֑חַתֿ אֵ֖ין עֽוֹדֿ׃
[‏מ] וְשָֽׁמַרְתָּ֞ אֶתֿ־חֻקָּ֣יו וְאֶתֿ־מִצְוֹתָ֗יו אֲשֶׁ֨ר אָֽנֹכִֿ֤י מְצַוְּךָ֙ הַיּ֔וֹם אֲשֶׁר֙ יִיטַ֣בֿ לְךָ֔ וּלְבָֿנֶ֖יךָֿ אַֽחֲרֶ֑יךָֿ וּלְמַ֨עַן תַּֽאֲרִ֤יךְֿ יָמִים֙ עַל־הָ֣אֲדָֿמָ֔הֿ אֲשֶׁ֨ר יְהֹוָ֧ה אֱלֹהֶ֛יךָֿ נֹתֵֿ֥ן לְךָֿ֖ כָּל־הַיָּמִֽים׃פ
[שלישי] [‏מא] אָ֣ז יַבְֿדִּ֤יל מֹשֶׁה֙ שָׁלֹ֣שׁ עָרִ֔ים בְּעֵ֖בֶֿר הַיַּרְדֵּ֑ן מִזְרְחָ֖הֿ שָֽׁמֶשׁ׃
[‏מב] לָנֻ֨ס שָׁ֜מָּהֿ רוֹצֵ֗חַ אֲשֶׁ֨ר יִרְצַ֤ח אֶתֿ־רֵעֵ֙הוּ֙ בִּבְֿלִי־דַ֔עַתֿ וְה֛וּא לֹֽא־שֹׂנֵ֥א ל֖וֹ מִתְּמֹ֣ל שִׁלְשֹׁ֑ם וְנָ֗ס אֶל־אַחַ֛תֿ מִן־הֶֽעָרִ֥ים הָאֵ֖ל וָחָֽי׃
[‏מג] אֶתֿ־בֶּ֧צֶר בַּמִּדְֿבָּ֛ר בְּאֶ֥רֶץ הַמִּישֹׁ֖ר לָרֽאוּבֵֿנִ֑י וְאֶתֿ־רָאֿמֹ֤תֿ בַּגִּלְעָד֙ לַגָּדִ֔י וְאֶתֿ־גּוֹלָ֥ן בַּבָּשָׁ֖ן לַֽמְנַשִּֽׁי׃
[‏מד] וְזֹ֖אֿתֿ הַתּוֹרָ֑הֿ אֲשֶׁר־שָׂ֣ם מֹשֶׁ֔הֿ לִפְֿנֵ֖י בְּנֵ֥י יִשְׂרָאֵֽל׃
[‏מה] אֵ֚לֶּהֿ הָֽעֵדֹ֔תֿ וְהַֽחֻקִּ֖ים וְהַמִּשְׁפָּטִ֑ים אֲשֶׁ֨ר דִּבֶּ֤ר מֹשֶׁה֙ אֶל־בְּנֵ֣י יִשְׂרָאֵ֔ל בְּצֵאֿתָֿ֖ם מִמִּצְרָֽיִם׃
[‏מו] בְּעֵ֨בֶֿר הַיַּרְדֵּ֜ן בַּגַּ֗יְא מ֚וּל בֵּ֣יתֿ פְּע֔וֹר בְּאֶ֗רֶץ סִיחֹן֙ מֶ֣לֶךְֿ הָֽאֱמֹרִ֔י אֲשֶׁ֥ר יוֹשֵׁ֖בֿ בְּחֶשְׁבּ֑וֹן אֲשֶׁ֨ר הִכָּ֤הֿ מֹשֶׁה֙ וּבְֿנֵ֣י יִשְׂרָאֵ֔ל בְּצֵאֿתָֿ֖ם מִמִּצְרָֽיִם׃
[‏מז] וַיִּֽירְשׁ֨וּ אֶתֿ־אַרְצ֜וֹ וְאֶתֿ־אֶ֣רֶץ׀ ע֣וֹגֿ מֶֽלֶךְֿ־הַבָּשָׁ֗ן שְׁנֵי֙ מַלְכֵֿ֣י הָֽאֱמֹרִ֔י אֲשֶׁ֖ר בְּעֵ֣בֶֿר הַיַּרְדֵּ֑ן מִזְרַ֖ח שָֽׁמֶשׁ׃
[‏מח] מֵֽעֲרֹעֵ֞ר אֲשֶׁ֨ר עַל־שְׂפַֿתֿ־נַ֧חַל אַרְנֹ֛ן וְעַדֿ־הַ֥ר שִׂיאֹ֖ן ה֥וּא חֶרְמֽוֹן׃
[‏מט] וְכָֿל־הָ֨עֲרָבָ֜הֿ עֵ֤בֶֿר הַיַּרְדֵּן֙ מִזְרָ֔חָהֿ וְעַ֖דֿ יָ֣ם הָֽעֲרָבָֿ֑הֿ תַּ֖חַתֿ אַשְׁדֹּ֥תֿ הַפִּסְגָּֽהֿ׃פ

פרק ה
[רביעי] [‏א] וַיִּקְרָ֣א מֹשֶׁה֘ אֶל־כָּל־יִשְׂרָאֵל֒ וַיֹּ֣אֿמֶר אֲלֵהֶ֗ם שְׁמַ֤ע יִשְׂרָאֵל֙ אֶתֿ־הַֽחֻקִּ֣ים וְאֶתֿ־הַמִּשְׁפָּטִ֔ים אֲשֶׁ֧ר אָֽנֹכִֿ֛י דֹּבֵֿ֥ר בְּאָזְנֵיכֶֿ֖ם הַיּ֑וֹם וּלְמַדְֿתֶּ֣ם אֹתָ֔ם וּשְׁמַרְתֶּ֖ם לַֽעֲשֹׂתָֽֿם׃
[‏ב] יְהֹוָ֣ה אֱלֹהֵ֗ינוּ כָּרַ֥תֿ עִמָּ֛נוּ בְּרִ֖יתֿ בְּחֹרֵֽבֿ׃
[‏ג] לֹ֣א אֶתֿ־אֲבֹֿתֵ֔ינוּ כָּרַ֥תֿ יְהֹוָ֖ה אֶתֿ־הַבְּרִ֣יתֿ הַזֹּ֑אֿתֿ כִּ֣י אִתָּ֗נוּ אֲנַ֨חְנוּ אֵ֥לֶּהֿ פֹֿ֛הֿ‌ הַיּ֖וֹם כֻּלָּ֥נוּ חַיִּֽים׃
[‏ד] פָּנִ֣ים׀ בְּפָֿנִ֗ים דִּבֶּ֨ר יְהֹוָ֧ה עִמָּכֶֿ֛ם בָּהָ֖ר מִתּ֥וֹךְֿ הָאֵֽשׁ׃
[‏ה] אָֽ֠נֹכִֿי עֹמֵ֨דֿ בֵּֽין־יְהֹוָ֤ה וּבֵֽֿינֵיכֶֿם֙ בָּעֵ֣תֿ הַהִ֔וא לְהַגִּ֥ידֿ לָכֶֿ֖ם אֶתֿ־דְּבַֿ֣ר יְהֹוָ֑ה כִּ֤י יְרֵאֿתֶֿם֙ מִפְּנֵ֣י הָאֵ֔שׁ וְלֹֽא־עֲלִיתֶֿ֥ם בָּהָ֖ר לֵאֿמֹֽר׃ס
[‏ו] אָֽנֹכִֿ֖י֙ יְהֹוָ֣ה אֱלֹהֶ֑֔יךָֿ אֲשֶׁ֧ר הֽוֹצֵאֿתִֿ֛יךָֿ מֵאֶ֥רֶץ מִצְרַ֖יִם מִבֵּ֥‍֣יתֿ עֲבָֿדִֽֿ‍֑ים׃
[‏ז] לֹ֣א־יִֽהְיֶ֥‍֣הֿ לְךָֿ֛֩ אֱלֹהִ֥֨ים אֲחֵרִ֖֜ים עַל־פָּנָֽ֗יַ׃
[‏ח] לֹ֣א־תַֽֿעֲשֶֽׂ֨הֿ־לְּֿךָֿ֥‍֣ פֶ֣֙סֶל֙׀ כָּל־תְּמוּנָ֔‍֡הֿ אֲשֶׁ֤‍֣ר בַּשָּׁמַ֣֙יִם֙׀ מִמַּ֔‍֡עַל וַֽאֲשֶׁ֥ר֩ בָּאָ֖֨רֶץ מִתָּ֜‍ַ֑חַתֿ וַֽאֲשֶׁ֥ר בַּמַּ֖‍֣יִם׀ מִתַּ֥‍֣חַתֿ לָאָֽ֗רֶץ׃
[‏ט] לֹֽא־תִֿשְׁתַּֽחֲוֶ֥‍֣הֿ לָהֶ֖ם֘ וְלֹ֣א תָֽֿעָבְֿדֵֿ֑ם֒ כִּ֣י אָֽנֹכִ֞י יְהֹוָ֤ה אֱלֹהֶ֙יךָ֙ אֵ֣ל קַנָּ֔א פֹּ֠קֵדֿ עֲוֹ֨ן אָבֿ֧וֹתֿ עַל־בָּנִ֛ים וְעַל־שִׁלֵּשִׁ֥ים וְעַל־רִבֵּעִ֖ים לְשֹֽׂנְאָֽ‍֑י׃
[‏י] וְעֹ֥‍֤שֶׂהֿ חֶ֖֙סֶד֙ לַֽאֲלָפִ֑֔ים לְאֹֽהֲבַֿ֖י וּלְשֹֽׁמְרֵ֥י // כתיב // מצותֽו // קרי // מִצְוֹתָֽיו׃ס
[‏יא] לֹ֥א תִֿשָּׂ֛א אֶתֿ־שֵֽׁם־יְהֹוָ֥ה אֱלֹהֶ֖יךָֿ לַשָּׁ֑וְא כִּ֣י לֹ֤א יְנַקֶּה֙ יְהֹוָ֔ה אֵ֛תֿ אֲשֶׁר־יִשָּׂ֥א אֶתֿ־שְׁמ֖וֹ לַשָּֽׁוְא׃ס
[‏יב] שָׁמ֛‍֣וֹר אֶתֿ־י֥וֹם֩ הַשַּׁבָּ֖֨תֿ לְקַדְּשׁ֑֜וֹ כַּֽאֲשֶׁ֥ר צִוְּךָֿ֖‍֣׀ יְהֹוָ֥‍֣הֿ אֱלֹהֶֽ֗יךָֿ׃
[‏יג] שֵׁ֤‍֣שֶׁתֿ יָמִ֣ים֙ תַּֽעֲבֹ֔ד֘ וְעָשִׂ֖‍֣יתָֿ כָּל־מְלַאֿכְֿתֶּֽךָ֒׃
[‏יד] וְי֨וֹם֙ הַשְּׁבִֿיעִ֔‍֜י שַׁבָּ֖‍֣תֿ׀ לַֽיהֹוָ֣הֿ אֱלֹהֶ֑֗יךָֿ לֹ֣א־תַֽֿעֲשֶׂ֣֨הֿ כָֿל־מְלָאֿכָ֜‍֡הֿ אַתָּ֣הֿ׀ וּבִֿנְךָֽֿ־וּבִֿתֶּ֣ךָֿ וְעַבְֿדְּךָֽֿ־וַֽ֠אֲמָתֶ֗ךָֿ וְשֽׁוֹרְךָ֤֙ וַֽחֲמֹֽרְךָ֜‍֙ וְכָֿל־בְּהֶמְתֶּ֗ךָֿ וְגֵֽֿרְךָ֙ אֲשֶׁ֣ר בִּשְׁעָרֶ֔יךָֿ לְמַ֗עַן יָנ֛וּחַ עַבְֿדְּךָֿ֥ וַֽאֲמָֽתְֿךָֿ֖ כָּמֽ‍֑וֹךָֿ׃
[‏טו] וְזָֽכַֿרְתָּ֗‍֞ כִּ֣י־עֶ֤‍֥בֶֿדֿ הָיִ֣֙יתָ֙׀ בְּאֶ֣רֶץ מִצְרַ֔‍֗יִם וַיֹּצִֽ֨אֲךָ֜֩ יְהֹוָ֤֨הֿ אֱלֹהֶ֤֙יךָ֙ מִשָּׁ֔ם֙ בְּיָ֥‍֤דֿ חֲזָקָ֖ה֙ וּבִֿזְרֹ֣עַ נְטוּיָ֑֔הֿ עַל־כֵּ֗ן צִוְּךָ֙ יְהֹוָ֣ה אֱלֹהֶ֔יךָֿ לַֽעֲשׂ֖וֹתֿ אֶתֿ־י֥וֹם הַשַּׁבָּֽתֿ׃ס
[‏טז] כַּבֵּ֤דֿ אֶתֿ־אָבִ֙יךָ֙ וְאֶתֿ־אִמֶּ֔ךָֿ כַּֽאֲשֶׁ֥ר צִוְּךָֿ֖ יְהֹוָ֣ה אֱלֹהֶ֑יךָֿ לְמַ֣עַן׀ יַֽאֲרִיכֻֿ֣ן יָמֶ֗יךָֿ וּלְמַ֙עַן֙ יִ֣יטַבֿ לָ֔ךְֿ עַ֚ל הָֽאֲדָֿמָ֔הֿ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֥ן לָֽךְֿ׃ס
[‏יז] ל֥‍֖אֺ תִּֿרְצַ֖‍ָֽח׃ס וְל֣‍֖אֺ תִּֿנְאָ֑‍ֽףֿ׃ס וְל֣‍֖אֺ תִּֿגְֿנֹֽ֔בֿ׃ס וְלֹא־תַֽֿעֲנֶ֥הֿ בְֿרֵֽעֲךָֿ֖ עֵ֥דֿ שָֽׁוְא׃ס
[‏יח] וְלֹ֥א תַֿחְמֹ֖דֿ אֵ֣שֶׁתֿ רֵעֶ֑ךָֿ ס וְל֨אֺ תִֿתְֿאַוֶּ֜הֿ בֵּ֣יתֿ רֵעֶ֗ךָֿ שָׂדֵ֜הוּ וְעַבְֿדּ֤וֹ וַֽאֲמָתֿוֹ֙ שׁוֹר֣וֹ וַֽחֲמֹר֔וֹ וְכֹֿ֖ל אֲשֶׁ֥ר לְרֵעֶֽךָֿ׃ס
[חמישי] [‏יט] אֶתֿ־הַדְּבָֿרִ֣ים הָאֵ֡לֶּהֿ דִּבֶּר֩ יְהֹוָ֨ה אֶל־כָּל־קְהַלְכֶ֜ם בָּהָ֗ר מִתּ֤וֹךְֿ הָאֵשׁ֙ הֶֽעָנָ֣ן וְהָֽעֲרָפֶ֔ל ק֥וֹל גָּדֿ֖וֹל וְלֹ֣א יָסָ֑ףֿ ‍ֽוַיִּכְֿתְּבֵ֗ם עַל־שְׁנֵי֙ לֻחֹ֣תֿ אֲבָֿנִ֔ים ‍ֽוַיִּתְּנֵ֖ם אֵלָֽי׃
[‏כ] וַיְהִ֗י כְּשָׁמְעֲכֶֿ֤ם אֶתֿ־הַקּוֹל֙ מִתּ֣וֹךְֿ הַחֹ֔שֶׁךְֿ וְהָהָ֖ר בֹּעֵ֣ר בָּאֵ֑שׁ וַתִּקְרְבֿ֣וּן אֵלַ֔י כָּל־רָאֿשֵׁ֥י שִׁבְֿטֵיכֶֿ֖ם וְזִקְנֵיכֶֽֿם׃
[‏כא] וַתֹּֽאֿמְר֗וּ הֵ֣ן הֶרְאָ֜נוּ יְהֹוָ֤ה אֱלֹהֵ֙ינוּ֙ אֶתֿ־כְּבֹֿדֿ֣וֹ וְאֶתֿ־גָּדְֿל֔וֹ וְאֶתֿ־קֹל֥וֹ שָׁמַ֖עְנוּ מִתּ֣וֹךְֿ הָאֵ֑שׁ הַיּ֤וֹם הַזֶּה֙ רָאִ֔ינוּ כִּֽי־יְדַֿבֵּ֧ר אֱלֹהִ֛ים אֶתֿ־הָֽאָדָֿ֖ם וָחָֽי׃
[‏כב] וְעַתָּה֙ לָ֣מָּהֿ נָמ֔וּתֿ כִּ֣י תֹֽֿאֿכְֿלֵ֔נוּ הָאֵ֥שׁ הַגְּדֹֿלָ֖הֿ הַזֹּ֑אֿתֿ אִם־יֹֽסְפִֿ֣ים׀ אֲנַ֗חְנוּ לִ֠שְׁמֹעַ אֶתֿ־ק֨וֹל יְהֹוָ֧ה אֱלֹהֵ֛ינוּ ע֖וֹדֿ וָמָֽתְֿנוּ׃
[‏כג] כִּ֣י מִ֣י כָֿל־בָּשָׂ֡ר אֲשֶׁ֣ר שָׁמַ֣ע קוֹל֩ אֱלֹהִ֨ים חַיִּ֜ים מְדַֿבֵּ֧ר מִתּֽוֹךְֿ־הָאֵ֛שׁ כָּמֹ֖נוּ וַיֶּֽחִי׃
[‏כד] קְרַ֤בֿ אַתָּה֙ וּֽשֲׁמָ֔ע אֵ֛תֿ כָּל־אֲשֶׁ֥ר יֹאֿמַ֖ר יְהֹוָ֣ה אֱלֹהֵ֑ינוּ וְאַ֣תְּ׀ תְּדַֿבֵּ֣ר אֵלֵ֗ינוּ אֵת֩ כָּל־אֲשֶׁ֨ר יְדַֿבֵּ֜ר יְהֹוָ֧ה אֱלֹהֵ֛ינוּ אֵלֶ֖יךָֿ וְשָׁמַ֥עְנוּ וְעָשִֽׂינוּ׃
[‏כה] וַיִּשְׁמַ֤ע יְהֹוָה֙ אֶתֿ־ק֣וֹל דִּבְֿרֵיכֶ֔ם בְּדַֿבֶּרְכֶֿ֖ם אֵלָ֑י וַיֹּ֨אֿמֶר יְהֹוָ֜ה אֵלַ֗י שָׁ֠מַעְתִּי אֶתֿ־ק֨וֹל דִּבְֿרֵ֜י הָעָ֤ם הַזֶּה֙ אֲשֶׁ֣ר דִּבְּר֣וּ אֵלֶ֔יךָֿ הֵיטִ֖יבֿוּ כָּל־אֲשֶׁ֥ר דִּבֵּֽרוּ׃
[‏כו] מִֽי־יִתֵּ֡ן וְהָיָה֩ לְבָֿבָ֨ם זֶ֜הֿ לָהֶ֗ם לְיִרְאָ֥הֿ אֹתִֿ֛י וְלִשְׁמֹ֥ר אֶתֿ־כָּל־מִצְוֹתַֿ֖י כָּל־הַיָּמִ֑ים לְמַ֨עַן יִיטַ֥בֿ לָהֶ֛ם וְלִבְֿנֵיהֶ֖ם לְעֹלָֽם׃
[‏כז] לֵ֖ךְֿ אֱמֹ֣ר לָהֶ֑ם שׁ֥וּבֿוּ לָכֶֿ֖ם לְאָֽהֳלֵיכֶֽֿם׃
[‏כח] וְאַתָּ֗הֿ פֹּה֘ עֲמֹ֣דֿ עִמָּדִֿי֒ וַֽאֲדַֿבְּרָ֣הֿ אֵלֶ֗יךָֿ אֵ֧תֿ כָּל־הַמִּצְוָ֛הֿ וְהַֽחֻקִּ֥ים וְהַמִּשְׁפָּטִ֖ים אֲשֶׁ֣ר תְּלַמְּדֵֿ֑ם וְעָשׂ֣וּ בָֿאָ֔רֶץ אֲשֶׁ֧ר אָֽנֹכִֿ֛י נֹתֵֿ֥ן לָהֶ֖ם לְרִשְׁתָּֽהּ׃
[‏כט] וּשְׁמַרְתֶּ֣ם לַֽעֲשׂ֔וֹתֿ כַּֽאֲשֶׁ֥ר צִוָּ֛הֿ יְהֹוָ֥ה אֱלֹֽהֵיכֶֿ֖ם אֶתְֿכֶֿ֑ם לֹ֥א תָֿסֻ֖רוּ יָמִ֥ין וּשְׂמֹֽאֿל׃
[‏ל] בְּכָֿל־הַדֶּ֗רֶךְֿ אֲשֶׁ֨ר צִוָּ֜הֿ יְהֹוָ֧ה אֱלֹֽהֵיכֶֿ֛ם אֶתְֿכֶֿ֖ם תֵּלֵ֑כֿוּ לְמַ֤עַן תִּֽחְיוּן֙ וְט֣וֹבֿ לָכֶ֔ם וְהַֽאֲרַכְֿתֶּ֣ם יָמִ֔ים בָּאָ֖רֶץ אֲשֶׁ֥ר תִּֽירָשֽׁוּן׃

פרק ו
[‏א] וְזֹ֣אֿתֿ הַמִּצְוָ֗הֿ הַֽחֻקִּים֙ וְהַמִּשְׁפָּטִ֔ים אֲשֶׁ֥ר צִוָּ֛הֿ יְהֹוָ֥ה אֱלֹֽהֵיכֶֿ֖ם לְלַמֵּ֣דֿ אֶתְֿכֶֿ֑ם לַֽעֲשׂ֣וֹתֿ בָּאָ֔רֶץ אֲשֶׁ֥ר אַתֶּ֛ם עֹֽבְֿרִ֥ים שָׁ֖מָּהֿ לְרִשְׁתָּֽהּ׃
[‏ב] לְמַ֨עַן תִּירָ֜א אֶתֿ־יְהֹוָ֣ה אֱלֹהֶ֗יךָֿ לִ֠שְׁמֹר אֶתֿ־כָּל־חֻקֹּתָֿ֣יו וּמִצְוֹתָֿיו֘ אֲשֶׁ֣ר אָֽנֹכִֿ֣י מְצַוֶּךָ֒ אַתָּה֙ וּבִֿנְךָֿ֣ וּבֶֿן־בִּנְךָ֔ כֹּ֖ל יְמֵ֣י חַיֶּ֑יךָֿ וּלְמַ֖עַן יַֽאֲרִכֻֿ֥ן יָמֶֽיךָֿ׃
[‏ג] וְשָֽׁמַעְתָּ֤ יִשְׂרָאֵל֙ וְשָֽׁמַרְתָּ֣ לַֽעֲשׂ֔וֹתֿ אֲשֶׁר֙ יִיטַ֣בֿ לְךָ֔ וַֽאֲשֶׁ֥ר תִּרְבּ֖וּן מְאֹ֑דֿ כַּֽאֲשֶׁר֩ דִּבֶּ֨ר יְהֹוָ֜ה אֱלֹהֵ֤י אֲבֹֿתֶ֙יךָ֙ לָ֔ךְֿ אֶ֛רֶץ זָבַֿ֥תֿ חָלָ֖בֿ וּדְֿבָֽֿשׁ׃פ
[ששי] [‏ד] שְׁמַ֖ע יִשְׂרָאֵ֑ל יְהֹוָ֥ה אֱלֹהֵ֖ינוּ יְהֹוָ֥ה׀ אֶחָֽד׃
[‏ה] וְאָ֣הַבְֿתָּ֔ אֵ֖תֿ יְהֹוָ֣ה אֱלֹהֶ֑יךָֿ בְּכָֿל־לְבָֽֿבְֿךָֿ֥ וּבְֿכָֿל־נַפְֿשְׁךָֿ֖ וּבְֿכָֿל־מְאֹדֶֽֿךָֿ׃
[‏ו] וְהָי֞וּ הַדְּבָֿרִ֣ים הָאֵ֗לֶּהֿ אֲשֶׁ֨ר אָֽנֹכִֿ֧י מְצַוְּךָֿ֛ הַיּ֖וֹם עַל־לְבָֿבֶֽֿךָֿ׃
[‏ז] וְשִׁנַּנְתָּ֣ם לְבָֿנֶ֔יךָֿ וְדִֿבַּרְתָּ֖ בָּ֑ם בְּשִׁבְֿתְּךָֿ֤ בְּבֵֿיתֶ֙ךָ֙ וּבְֿלֶכְֿתְּךָֿ֣ בַֿדֶּ֔רֶךְֿ וּֽבְֿשָׁכְֿבְּךָֿ֖ וּבְֿקוּמֶֽךָֿ׃
[‏ח] וּקְשַׁרְתָּ֥ם לְא֖וֹתֿ עַל־יָדֶֿ֑ךָֿ וְהָי֥וּ לְטֹֽטָפֹֿ֖תֿ בֵּ֥ין עֵינֶֽיךָֿ׃
[‏ט] וּכְֿתַֿבְֿתָּ֛ם עַל־מְזֻז֥וֹתֿ בֵּיתֶֿ֖ךָֿ וּבִֿשְׁעָרֶֽיךָֿ׃ס
[‏י] וְהָיָ֞הֿ כִּֽי־יְבִֽֿיאֲךָֿ֣׀ יְהֹוָ֣ה אֱלֹהֶ֗יךָֿ אֶל־הָאָ֜רֶץ אֲשֶׁ֨ר נִשְׁבַּ֧ע לַֽאֲבֹֿתֶֿ֛יךָֿ לְאַבְֿרָהָ֛ם לְיִצְחָ֥ק וּֽלְיַֽעֲקֹ֖בֿ לָ֣תֶֿתֿ לָ֑ךְֿ עָרִ֛ים גְּדֹֿלֹ֥תֿ וְטֹבֹֿ֖תֿ אֲשֶׁ֥ר לֹֽא־בָֿנִֽיתָֿ׃
[‏יא] וּבָ֨תִּ֜ים מְלֵאִ֣ים כָּל־טוּב֘ אֲשֶׁ֣ר לֹֽא־מִלֵּאֿתָ֒ וּבֹֿרֹ֤תֿ חֲצוּבִֿים֙ אֲשֶׁ֣ר לֹֽא־חָצַ֔בְֿתָּ כְּרָמִ֥ים וְזֵיתִֿ֖ים אֲשֶׁ֣ר לֹֽא־נָטָ֑עְתָּ וְאָֽכַֿלְתָּ֖ וְשָׂבָֽֿעְתָּ׃
[‏יב] הִשָּׁ֣מֶר לְךָ֔ פֶּן־תִּשְׁכַּ֖ח אֶתֿ־יְהֹוָ֑ה‌ אֲשֶׁ֧ר הוֹצִֽיאֲךָֿ֛ מֵאֶ֥רֶץ מִצְרַ֖יִם מִבֵּ֥יתֿ עֲבָֿדִֽֿים׃
[‏יג] אֶתֿ־יְהֹוָ֧ה אֱלֹהֶ֛יךָֿ תִּירָ֖א וְאֹתֿ֣וֹ תַֽֿעֲבֹֿ֑דֿ וּבִֿשְׁמ֖וֹ תִּשָּׁבֵֽֿעַ׃
[‏יד] לֹ֣א תֵֽֿלְכ֔וּן אַֽחֲרֵ֖י אֱלֹהִ֣ים אֲחֵרִ֑ים מֵֽאֱלֹהֵי֙ הָֽעַמִּ֔ים אֲשֶׁ֖ר סְבִֿיבֽֿוֹתֵֿיכֶֽֿם׃
[‏טו] כִּ֣י אֵ֥ל קַנָּ֛א יְהֹוָ֥ה אֱלֹהֶ֖יךָֿ בְּקִרְבֶּ֑ךָֿ פֶּן־יֶֽ֠חֱרֶהֿ אַףֿ־יְהֹוָ֤ה אֱלֹהֶ֙יךָ֙ בָּ֔ךְֿ וְהִשְׁמִ֣ידְֿךָ֔ מֵעַ֖ל פְּנֵ֥י הָֽאֲדָֿמָֽהֿ׃ס
[‏טז] לֹ֣א תְֿנַסּ֔וּ אֶתֿ־יְהֹוָ֖ה אֱלֹֽהֵיכֶֿ֑ם כַּֽאֲשֶׁ֥ר נִסִּיתֶֿ֖ם בַּמַּסָּֽהֿ׃
[‏יז] שָׁמ֣וֹר תִּשְׁמְר֔וּן אֶתֿ־מִצְוֹ֖תֿ יְהֹוָ֣ה אֱלֹֽהֵיכֶֿ֑ם וְעֵֽדֹֿתָֿ֥יו וְחֻקָּ֖יו אֲשֶׁ֥ר צִוָּֽךְֿ׃
[‏יח] וְעָשִׂ֛יתָֿ הַיָּשָׁ֥ר וְהַטּ֖וֹבֿ בְּעֵינֵ֣י יְהֹוָ֑ה לְמַ֙עַן֙ יִ֣יטַבֿ לָ֔ךְֿ וּבָ֗אֿתָֿ וְיָֽרַשְׁתָּ֙ אֶתֿ־הָאָ֣רֶץ הַטֹּבָ֔הֿ אֲשֶׁר־נִשְׁבַּ֥ע יְהֹוָ֖ה לַֽאֲבֹֿתֶֽֿיךָֿ׃
[‏יט] לַֽהֲדֹֿ֥ףֿ אֶתֿ־כָּל־אֹֽיְבֶֿ֖יךָֿ מִפָּנֶ֑יךָֿ כַּֽאֲשֶׁ֖ר דִּבֶּ֥ר יְהֹוָֽה׃ס
[‏כ] כִּֽי־יִשְׁאָֽלְךָֿ֥ בִֿנְךָֿ֛ מָחָ֖ר לֵאֿמֹ֑ר מָ֣הֿ הָֽעֵדֹ֗תֿ וְהַֽחֻקִּים֙ וְהַמִּשְׁפָּטִ֔ים אֲשֶׁ֥ר צִוָּ֛הֿ יְהֹוָ֥ה אֱלֹהֵ֖ינוּ אֶתְֿכֶֽֿם׃
[‏כא] וְאָֽמַרְתָּ֣ לְבִֿנְךָ֔ עֲבָֿדִֿ֛ים הָיִ֥ינוּ לְפַֿרְעֹ֖הֿ בְּמִצְרָ֑יִם וַיֹּֽצִיאֵ֧נוּ יְהֹוָ֛ה מִמִּצְרַ֖יִם בְּיָ֥דֿ חֲזָקָֽהֿ׃
[‏כב] וַיִּתֵּ֣ן יְהֹוָ֡ה אוֹתֹֿ֣תֿ וּמֹֽפְֿתִֿים֩ גְּדֹֿלִ֨ים וְרָעִ֧ים׀ בְּמִצְרַ֛יִם בְּפַֿרְעֹ֥הֿ וּבְֿכָֿל־בֵּיתֿ֖וֹ לְעֵינֵֽינוּ׃
[‏כג] וְאוֹתָֿ֖נוּ הוֹצִ֣יא מִשָּׁ֑ם לְמַ֙עַן֙ הָבִֿ֣יא אֹתָ֔נוּ לָ֤תֶֿתֿ לָ֙נוּ֙ אֶתֿ־הָאָ֔רֶץ אֲשֶׁ֥ר נִשְׁבַּ֖ע לַֽאֲבֹֿתֵֽֿינוּ׃
[‏כד] וַיְצַוֵּ֣נוּ יְהֹוָ֗ה לַֽעֲשׂוֹת֙ אֶתֿ־כָּל־הַֽחֻקִּ֣ים הָאֵ֔לֶּהֿ לְיִרְאָ֖הֿ אֶתֿ־יְהֹוָ֣ה אֱלֹהֵ֑ינוּ לְט֥וֹבֿ לָ֙נוּ֙ כָּל־הַיָּמִ֔ים לְחַיֹּתֵֿ֖נוּ כְּהַיּ֥וֹם הַזֶּֽהֿ׃
[‏כה] וּצְדָֿקָ֖הֿ תִּֽהְיֶהֿ־לָּ֑נוּ כִּֽי־נִשְׁמֹ֨ר לַֽעֲשׂ֜וֹתֿ אֶתֿ־כָּל־הַמִּצְוָ֣הֿ הַזֹּ֗אֿתֿ לִפְֿנֵ֛י יְהֹוָ֥ה אֱלֹהֵ֖ינוּ כַּֽאֲשֶׁ֥ר צִוָּֽנוּ׃ס

פרק ז
[שביעי] [‏א] כִּ֤י יְבִֽֿיאֲךָ֙ יְהֹוָ֣ה אֱלֹהֶ֔יךָֿ אֶל־הָאָ֕רֶץ אֲשֶׁר־אַתָּ֥הֿ בָֿא־שָׁ֖מָּהֿ לְרִשְׁתָּ֑הּ וְנָשַׁ֣ל גּֽוֹיִם־רַבִּ֣ים׀ מִפָּנֶ֡יךָֿ הַֽחִתִּי֩ וְהַגִּרְגָּשִׁ֨י וְהָֽאֱמֹרִ֜י וְהַֽכְּנַֽעֲנִ֣י וְהַפְּרִזִּ֗י וְהַֽחִוִּי֙ וְהַיְבֿוּסִ֔י שִׁבְֿעָ֣הֿ גֿוֹיִ֔ם רַבִּ֥ים וַֽעֲצוּמִ֖ים מִמֶּֽךָּ׃
[‏ב] וּנְתָֿנָ֞ם יְהֹוָ֧ה אֱלֹהֶ֛יךָֿ לְפָֿנֶ֖יךָֿ וְהִכִּיתָֿ֑ם הַֽחֲרֵ֤ם תַּֽחֲרִים֙ אֹתָ֔ם לֹֽא־תִֿכְֿרֹ֥תֿ לָהֶ֛ם בְּרִ֖יתֿ וְלֹ֥א תְֿחָנֵּֽם׃
[‏ג] וְלֹ֥א תִֿתְֿחַתֵּ֖ן בָּ֑ם בִּתְּךָ֙ לֹֽא־תִֿתֵּ֣ן לִבְֿנ֔וֹ וּבִֿתּ֖וֹ לֹֽא־תִֿקַּ֥ח לִבְֿנֶֽךָֿ׃
[‏ד] כִּֽי־יָסִ֤יר אֶתֿ־בִּנְךָ֙ מֵאַֽחֲרַ֔י וְעָֽבְֿדֿ֖וּ אֱלֹהִ֣ים אֲחֵרִ֑ים וְחָרָ֤הֿ אַףֿ־יְהֹוָה֙ בָּכֶ֔ם וְהִשְׁמִֽידְֿךָֿ֖ מַהֵֽר׃
[‏ה] כִּ֣י אִם־כֹּ֤הֿ תַֽֿעֲשׂוּ֙ לָהֶ֔ם מִזְבְּחֹֽתֵֿיהֶ֣ם תִּתֹּ֔צוּ וּמַצֵּֽבֹֿתָֿ֖ם תְּשַׁבֵּ֑רוּ וַֽאֲשֵֽׁירֵהֶם֙ תְּגַֿדֵּע֔וּן וּפְֿסִֽילֵיהֶ֖ם תִּשְׂרְפֿ֥וּן בָּאֵֽשׁ׃
[‏ו] כִּ֣י עַ֤ם קָדֿוֹשׁ֙ אַתָּ֔הֿ לַֽיהֹוָ֖ה אֱלֹהֶ֑יךָֿ בְּךָ֞ בָּחַ֣ר׀ יְהֹוָ֣ה אֱלֹהֶ֗יךָֿ לִֽהְי֥וֹתֿ לוֹ֙ לְעַ֣ם סְגֻֿלָּ֔הֿ מִכֹּל֙ הָֽעַמִּ֔ים אֲשֶׁ֖ר עַל־פְּנֵ֥י הָֽאֲדָֿמָֽהֿ׃
[‏ז] לֹ֣א מֵֽרֻבְּכֶ֞ם מִכָּל־הָֽעַמִּ֗ים חָשַׁ֧ק יְהֹוָ֛ה בָּכֶֿ֖ם וַיִּבְֿחַ֣ר בָּכֶֿ֑ם כִּֽי־אַתֶּ֥ם הַמְעַ֖ט מִכָּל־הָֽעַמִּֽים׃
[‏ח] כִּי֩ מֵאַֽהֲבַ֨תֿ יְהֹוָ֜ה אֶתְֿכֶ֗ם וּמִשָּׁמְר֤וֹ אֶתֿ־הַשְּׁבֻֿעָה֙ אֲשֶׁ֤ר נִשְׁבַּע֙ לַֽאֲבֹֿ֣תֵֿיכֶ֔ם הוֹצִ֧יא יְהֹוָ֛ה אֶתְֿכֶֿ֖ם בְּיָ֣דֿ חֲזָקָ֑הֿ וַֽיִּפְֿדְּךָ֙ מִבֵּ֣יתֿ עֲבָֿדִ֔ים מִיַּ֖דֿ פַּרְעֹ֥הֿ מֶֽלֶךְֿ־מִצְרָֽיִם׃
[מפטיר] [‏ט] וְיָ֣דַֿעְתָּ֔ כִּֽי־יְהֹוָ֥ה אֱלֹהֶ֖יךָֿ ה֣וּא הָֽאֱלֹהִ֑ים הָאֵל֙ ‍ֽהַנֶּֽאֱמָ֔ן שֹׁמֵ֧ר הַבְּרִ֣יתֿ וְהַחֶ֗סֶדֿ לְאֹֽהֲבָֿ֛יו וּלְשֹֽׁמְרֵ֥י // כתיב // מצות֖ו // קרי // מִצְוֹתָ֖יו לְאֶ֥לֶףֿ דּֽוֹר׃
[‏י] וּמְשַׁלֵּ֧ם לְשֹֽׂנְאָ֛יו אֶל־פָּנָ֖יו לְהַֽאֲבִֿידֿ֑וֹ לֹ֤א יְאַחֵר֙ לְשֹׂ֣נְא֔וֹ אֶל־פָּנָ֖יו יְשַׁלֶּם־לֽוֹ׃
[‏יא] וְשָֽׁמַרְתָּ֙ אֶתֿ־הַמִּצְוָ֜הֿ וְאֶתֿ־הַֽחֻקִּ֣ים וְאֶתֿ־הַמִּשְׁפָּטִ֗ים אֲשֶׁ֨ר אָֽנֹכִֿ֧י מְצַוְּךָֿ֛ הַיּ֖וֹם לַֽעֲשׂוֹתָֽֿם׃פ
‏{פרשת עקב}[‏יב] וְהָיָ֣הֿ׀ עֵ֣קֶבֿ תִּשְׁמְע֗וּן אֵ֤תֿ הַמִּשְׁפָּטִים֙ הָאֵ֔לֶּהֿ וּשְׁמַרְתֶּ֥ם וַֽעֲשִׂיתֶֿ֖ם אֹתָֿ֑ם וְשָׁמַר֩ יְהֹוָ֨ה אֱלֹהֶ֜יךָֿ לְךָ֗ אֶֽתֿ־הַבְּרִית֙ וְאֶתֿ־הַחֶ֔סֶדֿ אֲשֶׁ֥ר נִשְׁבַּ֖ע לַֽאֲבֹֿתֶֽֿיךָֿ׃
[‏יג] וַֽאֲהֵ֣בְֿךָ֔ וּבֵֽֿרַכְֿךָֿ֖ וְהִרְבֶּ֑ךָֿ וּבֵֿרַ֣ךְֿ פְּרִֽי־בִֿטְנְךָֿ֣ וּפְֿרִֽי־אַ֠דְֿמָתֶֿךָֿ דְּגָ֨נְךָ֜ וְתִֿירֹֽשְׁךָֿ֣ וְיִצְהָרֶ֗ךָֿ שְׁגַֿ֤ר אֲלָפֶ֙יךָ֙ וְעַשְׁתְּרֹ֣תֿ צֹאֿנֶ֔ךָֿ עַ֚ל הָֽאֲדָֿמָ֔הֿ אֲשֶׁר־נִשְׁבַּ֥ע לַֽאֲבֹֿתֶֿ֖יךָֿ לָ֥תֶֿתֿ לָֽךְֿ׃
[‏יד] בָּר֥וּךְֿ תִּֽהְיֶ֖הֿ מִכָּל־הָֽעַמִּ֑ים לֹא־יִֽהְיֶ֥הֿ בְֿךָֿ֛ עָקָ֥ר וַֽעֲקָרָ֖הֿ וּבִֿבְֿהֶמְתֶּֽךָֿ׃
[‏טו] וְהֵסִ֧יר יְהֹוָ֛ה מִמְּךָֿ֖ כָּל־חֹ֑לִי וְכָֿל־מַדְֿוֵי֩ מִצְרַ֨יִם הָֽרָעִ֜ים אֲשֶׁ֣ר יָדַ֗עְתָּ לֹ֤א יְשִׂימָם֙ בָּ֔ךְֿ וּנְתָֿנָ֖ם בְּכָֿל־שֹֽׂנְאֶֽיךָֿ׃
[‏טז] וְאָֽכַֿלְתָּ֣ אֶתֿ־כָּל־הָֽעַמִּ֗ים אֲשֶׁ֨ר יְהֹוָ֤ה אֱלֹהֶ֙יךָ֙ נֹתֵֿ֣ן לָ֔ךְֿ לֹֽא־תָֿח֥וֹס עֵֽינְךָֿ֖ עֲלֵיהֶ֑ם וְלֹ֤א תַֽֿעֲבֹֿד֙ אֶתֿ־אֱלֹ֣הֵיהֶ֔ם כִּֽי־מוֹקֵ֥שׁ ה֖וּא לָֽךְֿ׃ס
[‏יז] כִּ֤י תֹֿאֿמַר֙ בִּלְבָֿ֣בְֿךָ֔ רַבִּ֛ים הַגּוֹיִ֥ם הָאֵ֖לֶּהֿ מִמֶּ֑נִּי אֵיכָֿ֥הֿ אוּכַֿ֖ל לְהֽוֹרִישָֽׁם׃
[‏יח] לֹ֥א תִֿירָ֖א מֵהֶ֑ם זָכֹֿ֣ר תִּזְכֹּ֗ר אֵ֤תֿ אֲשֶׁר־עָשָׂה֙ יְהֹוָ֣ה אֱלֹהֶ֔יךָֿ לְפַֿרְעֹ֖הֿ וּלְכָֿל־מִצְרָֽיִם׃
[‏יט] הַמַּסֹּ֨תֿ הַגְּדֹֿלֹ֜תֿ אֲשֶׁר־רָא֣וּ עֵינֶ֗יךָֿ וְהָֽאֹתֹֿ֤תֿ וְהַמֹּֽפְֿתִֿים֙ וְהַיָּ֤דֿ הַֽחֲזָקָה֙ וְהַזְּרֹ֣עַ הַנְּטוּיָ֔הֿ אֲשֶׁ֥ר הוֹצִֽאֲךָֿ֖ יְהֹוָ֣ה אֱלֹהֶ֑יךָֿ כֵּֽן־יַֽעֲשֶׂ֞הֿ יְהֹוָ֤ה אֱלֹהֶ֙יךָ֙ לְכָֿל־הָ֣עַמִּ֔ים אֲשֶׁר־אַתָּ֥הֿ יָרֵ֖א מִפְּנֵיהֶֽם׃
[‏כ] וְגַֿם֙ אֶתֿ־הַצִּרְעָ֔הֿ יְשַׁלַּ֛ח יְהֹוָ֥ה אֱלֹהֶ֖יךָֿ בָּ֑ם עַדֿ־אֲבֹ֗דֿ הַנִּשְׁאָרִ֛ים וְהַנִּסְתָּרִ֖ים מִפָּנֶֽיךָֿ׃
[‏כא] לֹ֥א תַֽֿעֲרֹ֖ץ מִפְּנֵיהֶ֑ם כִּֽי־יְהֹוָ֤ה אֱלֹהֶ֙יךָ֙ בְּקִרְבֶּ֔ךָֿ אֵ֥ל גָּדֿ֖וֹל וְנוֹרָֽא׃
[‏כב] וְנָשַׁל֩ יְהֹוָ֨ה אֱלֹהֶ֜יךָֿ אֶתֿ־הַגּוֹיִ֥ם הָאֵ֛ל מִפָּנֶ֖יךָֿ מְעַ֣ט מְעָ֑ט לֹ֤א תֿוּכַֿל֙ כַּלֹּתָֿ֣ם מַהֵ֔ר פֶּן־תִּרְבֶּ֥הֿ עָלֶ֖יךָֿ חַיַּ֥תֿ הַשָּׂדֶֽֿהֿ׃
[‏כג] וּנְתָֿנָ֛ם יְהֹוָ֥ה אֱלֹהֶ֖יךָֿ לְפָֿנֶ֑יךָֿ וְהָמָם֙ מְהוּמָ֣הֿ גְֿדֹֿלָ֔הֿ עַ֖דֿ הִשָּֽׁמְדָֽֿם׃
[‏כד] וְנָתַֿ֤ן מַלְכֵֿיהֶם֙ בְּיָדֶ֔ךָֿ וְהַֽאֲבַֿדְֿתָּ֣ אֶתֿ־שְׁמָ֔ם מִתַּ֖חַתֿ הַשָּׁמָ֑יִם לֹֽא־יִתְֿיַצֵּ֥בֿ אִישׁ֙ בְּפָֿנֶ֔יךָֿ עַ֥דֿ הִשְׁמִֽדְֿךָֿ֖ אֹתָֽֿם׃
[‏כה] פְּסִילֵ֥י אֱלֹֽהֵיהֶ֖ם תִּשְׂרְפֿ֣וּן בָּאֵ֑שׁ לֹֽא־תַֿחְמֹד֩ כֶּ֨סֶףֿ וְזָהָ֤בֿ עֲלֵיהֶם֙ וְלָֽקַחְתָּ֣ לָ֔ךְֿ פֶּ֚ן תִּוָּקֵ֣שׁ בּ֔וֹ כִּ֧י תֽֿוֹעֲבַֿ֛תֿ יְהֹוָ֥ה אֱלֹהֶ֖יךָֿ הֽוּא׃
[‏כו] וְלֹֽא־תָֿבִֿ֤יא תֽֿוֹעֵבָֿה֙ אֶל־בֵּיתֶ֔ךָֿ וְהָיִ֥יתָֿ חֵ֖רֶם כָּמֹ֑הוּ שַׁקֵּ֧ץ׀ תְּשַׁקְּצֶ֛נּוּ וְתַֿעֵ֥בֿ׀ תְּֽתַֽֿעֲבֶֿ֖נּוּ כִּי־חֵ֥רֶם הֽוּא׃פ

פרק ח
[‏א] כָּל־הַמִּצְוָ֗הֿ אֲשֶׁ֨ר אָֽנֹכִֿ֧י מְצַוְּךָֿ֛ הַיּ֖וֹם תִּשְׁמְר֣וּן לַֽעֲשׂ֑וֹתֿ לְמַ֨עַן תִּֽחְי֜וּן וּרְבִֿיתֶ֗ם וּבָֿאֿתֶֿם֙ וִֽירִשְׁתֶּ֣ם אֶתֿ־הָאָ֔רֶץ אֲשֶׁר־נִשְׁבַּ֥ע יְהֹוָ֖ה לַֽאֲבֹֽֿתֵֿיכֶֽֿם׃
[‏ב] וְזָֽכַֿרְתָּ֣ אֶתֿ־כָּל־הַדֶּ֗רֶךְֿ אֲשֶׁ֨ר הוֹלִיכֲךָ֜ יְהֹוָ֧ה אֱלֹהֶ֛יךָֿ זֶ֛הֿ אַרְבָּעִ֥ים שָׁנָ֖הֿ בַּמִּדְֿבָּ֑ר לְמַ֨עַן עַנֹּֽתְֿךָ֜ לְנַסֹּֽתְֿךָ֗ לָדַ֜עַתֿ אֶתֿ־אֲשֶׁ֧ר בִּֽלְבָֽֿבְֿךָֿ֛ הֲתִֿשְׁמֹ֥ר //כתיב // מצות֖ו // קרי // מִצְוֹתָ֖יו אִם־לֹֽא׃
[‏ג] וַֽיְעַנְּךָ֘ וַיַּרְעִבֶֿךָ֒ וַיַּֽאֲכִֽֿלְךָֿ֤ אֶתֿ־הַמָּן֙ אֲשֶׁ֣ר לֹֽא־יָדַ֔עְתָּ וְלֹ֥א יָֽדְֿע֖וּן אֲבֹֿתֶֿ֑יךָֿ לְמַ֣עַן הוֹדִיעֲךָ֗ כִּ֠י לֹ֣א עַל־הַלֶּ֤חֶם לְבַֿדּוֹ֙ יִֽחְיֶ֣הֿ הָֽאָדָ֔ם כִּ֛י עַל־כָּל־מוֹצָ֥א פִֽֿי־יְהֹוָ֖ה יִֽחְיֶ֥הֿ הָֽאָדָֽֿם׃
[‏ד] שִׂמְלָ֨תְֿךָ֜ לֹ֤א בָֽֿלְתָֿה֙ מֵֽעָלֶ֔יךָֿ וְרַגְֿלְךָֿ֖ לֹ֣א בָֿצֵ֑קָהֿ זֶ֖הֿ אַרְבָּעִ֥ים שָׁנָֽהֿ׃
[‏ה] וְיָֽדַֿעְתָּ֖ עִם־לְבָֿבֶֿ֑ךָֿ כִּ֗י כַּֽאֲשֶׁ֨ר יְיַסֵּ֥ר אִישׁ֙ אֶתֿ־בְּנ֔וֹ יְהֹוָ֥ה אֱלֹהֶ֖יךָֿ מְיַסְּרֶֽךָּ׃
[‏ו] וְשָׁ֣מַרְתָּ֔ אֶתֿ־מִצְוֹ֖תֿ יְהֹוָ֣ה אֱלֹהֶ֑יךָֿ לָלֶ֥כֶֿתֿ בִּדְֿרָכָֿ֖יו וּלְיִרְאָ֥הֿ אֹתֽֿוֹ׃
[‏ז] כִּ֚י יְהֹוָ֣ה אֱלֹהֶ֔יךָֿ מְבִֽֿיאֲךָֿ֖ אֶל־אֶ֣רֶץ טוֹבָֿ֑הֿ אֶ֚רֶץ נַ֣חֲלֵי מָ֔יִם עֲיָנֹת֙ וּתְֿהֹמֹ֔תֿ יֹֽצְאִ֥ים בַּבִּקְעָ֖הֿ וּבָֿהָֽר׃
[‏ח] אֶ֤רֶץ חִטָּה֙ וּשְׂעֹרָ֔הֿ וְגֶֿ֥פֶֿן וּתְֿאֵנָ֖הֿ וְרִמּ֑וֹן אֶֽרֶץ־זֵ֥יתֿ שֶׁ֖מֶן וּדְֿבָֽֿשׁ׃
[‏ט] אֶ֗רֶץ אֲשֶׁ֨ר לֹ֤א בְֿמִסְכֵּנֻת֙ תֹּֽאֿכַֿל־בָּ֣הּ לֶ֔חֶם לֹֽא־תֶֿחְסַ֥ר כֹּ֖ל בָּ֑הּ אֶ֚רֶץ אֲשֶׁ֣ר אֲבָֿנֶ֣יהָ בַֿרְזֶ֔ל וּמֵֽהֲרָרֶ֖יהָ תַּחְצֹ֥בֿ נְחֹֽשֶׁתֿ׃
[‏י] וְאָֽכַֿלְתָּ֖ וְשָׂבָֿ֑עְתָּ וּבֵֽֿרַכְֿתָּ֙ אֶתֿ־יְהֹוָ֣ה אֱלֹהֶ֔יךָֿ עַל־הָאָ֥רֶץ הַטֹּבָֿ֖הֿ אֲשֶׁ֥ר נָֽתַֿן־לָֽךְֿ׃
[שני] [‏יא] הִשָּׁ֣מֶר לְךָ֔ פֶּן־תִּשְׁכַּ֖ח אֶתֿ־יְהֹוָ֣ה אֱלֹהֶ֑יךָֿ לְבִֿלְתִּ֨י שְׁמֹ֤ר מִצְוֹתָֿיו֙ וּמִשְׁפָּטָ֣יו וְחֻקֹּתָ֔יו אֲשֶׁ֛ר אָֽנֹכִֿ֥י מְצַוְּךָֿ֖ הַיּֽוֹם׃
[‏יב] פֶּן־תֹּאֿכַֿ֖ל וְשָׂבָֿ֑עְתָּ וּבָֿתִּ֥ים טֹבִ֛ים תִּבְֿנֶ֖הֿ וְיָשָֽׁבְֿתָּ׃
[‏יג] וּבְֿקָֽרְךָֿ֤ וְצֹֽאֿנְךָ֙ יִרְבְּיֻ֔ן וְכֶֿ֥סֶףֿ וְזָהָ֖בֿ יִרְבֶּהֿ־לָּ֑ךְֿ וְכֹֿ֥ל אֲשֶׁר־לְךָֿ֖ יִרְבֶּֽהֿ׃
[‏יד] וְרָ֖ם לְבָֿבֶֿ֑ךָֿ וְשָֽׁכַֿחְתָּ֙ אֶתֿ־יְהֹוָ֣ה אֱלֹהֶ֔יךָֿ הַמּוֹצִֽיאֲךָֿ֛ מֵאֶ֥רֶץ מִצְרַ֖יִם מִבֵּ֥יתֿ עֲבָֿדִֽֿים׃
[‏טו] הַמּוֹלִ֨יכְֿךָ֜ בַּמִּדְֿבָּ֣ר׀ הַגָּדֹֿ֣ל וְהַנּוֹרָ֗א נָחָ֤שׁ׀ שָׂרָף֙ וְעַקְרָ֔בֿ וְצִמָּא֖וֹן אֲשֶׁ֣ר אֵֽין־מָ֑יִם הַמּוֹצִ֤יא לְךָ֙ מַ֔יִם מִצּ֖וּר הַֽחַלָּמִֽישׁ׃
[‏טז] הַמַּֽאֲכִ֨לְךָֿ֥ מָן֙ בַּמִּדְֿבָּ֔ר אֲשֶׁ֥ר לֹא־יָֽדְֿע֖וּן אֲבֹֿתֶֿ֑יךָֿ לְמַ֣עַן עַנֹּֽתְֿךָ֗ וּלְמַ֙עַן֙ נַסֹּתֶ֔ךָֿ לְהֵיטִֽבְֿךָֿ֖ בְּאַֽחֲרִיתֶֽֿךָֿ׃
[‏יז] וְאָֽמַרְתָּ֖ בִּלְבָֿבֶֿ֑ךָֿ כֹּחִי֙ וְעֹ֣צֶם יָדִ֔י עָ֥שָׂהֿ לִ֖י אֶתֿ־הַחַ֥יִל הַזֶּֽהֿ׃
[‏יח] וְזָֽכַֿרְתָּ֙ אֶתֿ־יְהֹוָ֣ה אֱלֹהֶ֔יךָֿ כִּ֣י ה֗וּא הַנֹּתֵֿ֥ן לְךָֿ֛ כֹּ֖חַ לַֽעֲשׂ֣וֹתֿ חָ֑יִל לְמַ֨עַן הָקִ֧ים אֶתֿ־בְּרִיתֿ֛וֹ אֲשֶׁר־נִשְׁבַּ֥ע לַֽאֲבֹֿתֶֿ֖יךָֿ כַּיּ֥וֹם הַזֶּֽהֿ׃פ
[‏יט] וְהָיָ֗הֿ אִם־שָׁכֹֿ֤חַ תִּשְׁכַּח֙ אֶתֿ־יְהֹוָ֣ה אֱלֹהֶ֔יךָֿ וְהָֽלַכְֿתָּ֗ אַֽחֲרֵי֙ אֱלֹהִ֣ים אֲחֵרִ֔ים וַֽעֲבַֿדְֿתָּ֖ם וְהִשְׁתַּֽחֲוִ֣יתָֿ לָהֶ֑ם הַֽעִדֹֿ֤תִֿי בָֿכֶֿם֙ הַיּ֔וֹם כִּ֥י אָבֹֿ֖דֿ תֹּֽאֿבֵֿדֽֿוּן׃
[‏כ] כַּגּוֹיִ֗ם אֲשֶׁ֤ר יְהֹוָה֙ מַֽאֲבִֿ֣ידֿ מִפְּנֵיכֶ֔ם כֵּ֖ן תֹּֿאֿבֵֿדֿ֑וּן עֵ֚קֶבֿ לֹ֣א תִֿשְׁמְע֔וּן בְּק֖וֹל יְהֹוָ֥ה אֱלֹֽהֵיכֶֽֿם׃פ

פרק ט
[‏א] שְׁמַ֣ע יִשְׂרָאֵ֗ל אַתָּ֨הֿ עֹבֵֿ֤ר הַיּוֹם֙ אֶתֿ־הַיַּרְדֵּ֔ן לָבֹֿא֙ לָרֶ֣שֶׁתֿ גּוֹיִ֔ם גְּדֹֿלִ֥ים וַֽעֲצֻמִ֖ים מִמֶּ֑ךָּ עָרִ֛ים גְּדֹֿלֹ֥תֿ וּבְֿצֻרֹ֖תֿ בַּשָּׁמָֽיִם׃
[‏ב] עַֽם־גָּדֿ֥וֹל וָרָ֖ם בְּנֵ֣י עֲנָקִ֑ים אֲשֶׁ֨ר אַתָּ֤הֿ יָדַ֙עְתָּ֙ וְאַתָּ֣הֿ שָׁמַ֔עְתָּ מִ֣י יִתְֿיַצֵּ֔בֿ לִפְֿנֵ֖י בְּנֵ֥י עֲנָֽק׃
[‏ג] וְיָֽדַֿעְתָּ֣ הַיּ֗וֹם כִּי֩ יְהֹוָ֨ה אֱלֹהֶ֜יךָֿ הֽוּא־הָֽעֹבֵֿ֤ר לְפָֿנֶ֙יךָ֙ אֵ֣שׁ אֹֽכְֿלָ֔הֿ ה֧וּא יַשְׁמִידֵֿ֛ם וְה֥וּא יַכְֿנִיעֵ֖ם לְפָֿנֶ֑יךָֿ וְהֽוֹרַשְׁתָּ֤ם וְהַֽאֲבַֿדְֿתָּם֙ מַהֵ֔ר כַּֽאֲשֶׁ֛ר דִּבֶּ֥ר יְהֹוָ֖ה לָֽךְֿ׃
[שלישי] [‏ד] אַל־תֹּאֿמַ֣ר בִּֽלְבָֽֿבְֿךָ֗ בַּֽהֲדֹֿ֣ףֿ יְהֹוָה֩ אֱלֹהֶ֨יךָֿ אֹתָֿ֥ם׀ מִלְּפָֿנֶיךָ֘ לֵאֿמֹר֒ בְּצִדְֿקָתִֿי֙ הֱבִֿיאַ֣נִי יְהֹוָ֔ה לָרֶ֖שֶׁתֿ אֶתֿ־הָאָ֣רֶץ הַזֹּ֑אֿתֿ וּבְֿרִשְׁעַת֙ הַגּוֹיִ֣ם הָאֵ֔לֶּהֿ יְהֹוָ֖ה מֽוֹרִישָׁ֥ם מִפָּנֶֽיךָֿ׃
[‏ה] לֹ֣א בְֿצִדְֿקָֽתְֿךָ֗ וּבְֿיֹ֙שֶׁר֙ לְבָֿ֣בְֿךָ֔ אַתָּ֥הֿ בָֿ֖א לָרֶ֣שֶׁתֿ אֶתֿ־אַרְצָ֑ם כִּ֞י בְּרִשְׁעַ֣תֿ׀ הַגּוֹיִ֣ם הָאֵ֗לֶּהֿ יְהֹוָ֤ה אֱלֹהֶ֙יךָ֙ מֽוֹרִישָׁ֣ם מִפָּנֶ֔יךָֿ וּלְמַ֜עַן הָקִ֣ים אֶתֿ־הַדָּבָ֗ר אֲשֶׁ֨ר נִשְׁבַּ֤ע יְהֹוָה֙ לַֽאֲבֹֿתֶ֔יךָֿ לְאַבְֿרָהָ֥ם לְיִצְחָ֖ק וּֽלְיַֽעֲקֹֽבֿ׃
[‏ו] וְיָֽדַֿעְתָּ֗ כִּ֠י לֹ֤א בְֿצִדְֿקָֽתְֿךָ֙ יְהֹוָ֣ה אֱ֠לֹהֶיךָֿ נֹתֵ֨ן לְךָ֜ אֶתֿ־הָאָ֧רֶץ הַטּוֹבָֿ֛הֿ הַזֹּ֖אֿתֿ לְרִשְׁתָּ֑הּ כִּ֥י עַם־קְשֵׁהֿ־עֹ֖רֶףֿ אָֽתָּהֿ׃
[‏ז] זְכֹֿר֙ אַל־תִּשְׁכַּ֔ח אֵ֧תֿ אֲשֶׁר־הִקְצַ֛פְֿתָּ אֶתֿ־יְהֹוָ֥ה אֱלֹהֶ֖יךָֿ בַּמִּדְֿבָּ֑ר לְמִן־הַיּ֞וֹם אֲשֶׁר־יָצָ֣אֿתָ׀ מֵאֶ֣רֶץ מִצְרַ֗יִם עַדֿ־בֹּֽאֲכֶֿם֙ עַדֿ־הַמָּק֣וֹם הַזֶּ֔הֿ מַמְרִ֥ים הֱיִיתֶֿ֖ם עִם־יְהֹוָֽה׃
[‏ח] וּבְֿחֹרֵ֥בֿ הִקְצַפְֿתֶּ֖ם אֶתֿ־יְהֹוָ֑ה וַיִּתְֿאַנַּ֧ףֿ יְהֹוָ֛ה בָּכֶֿ֖ם לְהַשְׁמִ֥ידֿ אֶתְֿכֶֽֿם׃
[‏ט] בַּֽעֲלֹתִֿ֣י הָהָ֗רָהֿ לָקַ֜חַתֿ לוּחֹ֤תֿ הָֽאֲבָֿנִים֙ לוּחֹ֣תֿ הַבְּרִ֔יתֿ אֲשֶׁר־כָּרַ֥תֿ יְהֹוָ֖ה עִמָּכֶֿ֑ם וָֽאֵשֵׁ֣בֿ בָּהָ֗ר אַרְבָּעִ֥ים יוֹם֙ וְאַרְבָּעִ֣ים לַ֔יְלָהֿ לֶ֚חֶם לֹ֣א אָכַ֔לְתִּי וּמַ֖יִם לֹ֥א שָׁתִֽֿיתִֿי׃
[‏י] וַיִּתֵּ֨ן יְהֹוָ֜ה אֵלַ֗י אֶתֿ־שְׁנֵי֙ לוּחֹ֣תֿ הָֽאֲבָֿנִ֔ים כְּתֻֿבִֿ֖ים בְּאֶצְבַּ֣ע אֱלֹהִ֑ים וַֽעֲלֵיהֶ֗ם כְּֽכָֿל־הַדְּבָֿרִ֡ים אֲשֶׁ֣ר דִּבֶּר֩ יְהֹוָ֨ה עִמָּכֶֿ֥ם בָּהָ֛ר מִתּ֥וֹךְֿ הָאֵ֖שׁ בְּי֥וֹם הַקָּהָֽל׃
[‏יא] וַיְהִ֗י מִקֵּץ֙ אַרְבָּעִ֣ים י֔וֹם וְאַרְבָּעִ֖ים לָ֑יְלָהֿ נָתַ֨ן יְהֹוָ֜ה אֵלַ֗י אֶתֿ־שְׁנֵ֛י לֻחֹ֥תֿ הָֽאֲבָֿנִ֖ים לֻח֥וֹתֿ הַבְּרִֽיתֿ׃
[‏יב] וַיֹּ֨אֿמֶר יְהֹוָ֜ה אֵלַ֗י ק֣וּם רֵ֤דֿ מַהֵר֙ מִזֶּ֔הֿ כִּ֚י שִׁחֵ֣תֿ עַמְּךָ֔ אֲשֶׁ֥ר הוֹצֵ֖אֿתָֿ מִמִּצְרָ֑יִם סָ֣רוּ מַהֵ֗ר מִן־הַדֶּ֙רֶךְ֙ אֲשֶׁ֣ר צִוִּיתִ֔ם עָשׂ֥וּ לָהֶ֖ם מַסֵּכָֽֿהֿ׃
[‏יג] וַיֹּ֥אֿמֶר יְהֹוָ֖ה אֵלַ֣י לֵאֿמֹ֑ר רָאִ֙יתִֿי֙ אֶתֿ־הָעָ֣ם הַזֶּ֔הֿ וְהִנֵּ֥הֿ עַם־קְשֵׁהֿ־עֹ֖רֶףֿ הֽוּא׃
[‏יד] הֶ֤רֶףֿ מִמֶּ֙נִּי֙ וְאַשְׁמִידֵ֔ם וְאֶמְחֶ֣הֿ אֶתֿ־שְׁמָ֔ם מִתַּ֖חַתֿ הַשָּׁמָ֑יִם וְאֶֽעֱשֶׂה֙ א֣וֹתְֿךָ֔ לְגֽֿוֹי־עָצ֥וּם וָרָ֖בֿ מִמֶּֽנּוּ׃
[‏טו] וָאֵ֗פֶֿן וָֽאֵרֵד֙ מִן־הָהָ֔ר וְהָהָ֖ר בֹּעֵ֣ר בָּאֵ֑שׁ וּשְׁנֵי֙ לוּחֹ֣תֿ הַבְּרִ֔יתֿ עַ֖ל שְׁתֵּ֥י יָדָֽֿי׃
[‏טז] וָאֵ֗רֶא וְהִנֵּ֤הֿ חֲטָאֿתֶֿם֙ לַֽיהֹוָ֣ה אֱלֹֽהֵיכֶ֔ם עֲשִׂיתֶֿ֣ם לָכֶ֔ם עֵ֖גֶֿל מַסֵּכָֿ֑הֿ סַרְתֶּ֣ם מַהֵ֔ר מִן־הַדֶּ֕רֶךְֿ אֲשֶׁר־צִוָּ֥הֿ יְהֹוָ֖ה אֶתְֿכֶֽֿם׃
[‏יז] וָֽאֶתְֿפֹּשׂ֙ בִּשְׁנֵ֣י הַלֻּחֹ֔תֿ וָֽאַשְׁלִכֵ֔ם מֵעַ֖ל שְׁתֵּ֣י יָדָֿ֑י וָֽאֲשַׁבְּרֵ֖ם לְעֵֽינֵיכֶֽֿם׃
[‏יח] וָֽאֶתְֿנַפַּל֩ לִפְֿנֵ֨י יְהֹוָ֜ה כָּרִֽאֿשֹׁנָ֗הֿ אַרְבָּעִ֥ים יוֹם֙ וְאַרְבָּעִ֣ים לַ֔יְלָהֿ לֶ֚חֶם לֹ֣א אָכַ֔לְתִּי וּמַ֖יִם לֹ֣א שָׁתִֿ֑יתִֿי עַ֤ל כָּל־חַטַּאֿתְֿכֶֿם֙ אֲשֶׁ֣ר חֲטָאֿתֶ֔ם לַֽעֲשׂ֥וֹתֿ הָרַ֛ע בְּעֵינֵ֥י יְהֹוָ֖ה לְהַכְֿעִיסֽוֹ׃
[‏יט] כִּ֣י יָגֹ֗רְתִּי מִפְּנֵ֤י הָאַף֙ וְהַ֣חֵמָ֔הֿ אֲשֶׁ֨ר קָצַ֧ףֿ יְהֹוָ֛ה עֲלֵיכֶֿ֖ם לְהַשְׁמִ֣ידֿ אֶתְֿכֶֿ֑ם וַיִּשְׁמַ֤ע יְהֹוָה֙ אֵלַ֔י גַּ֖ם בַּפַּ֥עַם הַהִֽוא׃
[‏כ] וּֽבְֿאַֽהֲרֹ֗ן הִתְֿאַנַּ֧ףֿ יְהֹוָ֛ה מְאֹ֖דֿ לְהַשְׁמִידֿ֑וֹ וָֽאֶתְֿפַּלֵּ֛ל גַּם־בְּעַ֥דֿ אַֽהֲרֹ֖ן בָּעֵ֥תֿ הַהִֽוא׃
[‏כא] וְֽאֶתֿ־חַטַּאֿתְֿכֶ֞ם אֲשֶׁר־עֲשִׂיתֶֿ֣ם אֶתֿ־הָעֵ֗גֶֿל לָקַחְתִּי֘ וָֽאֶשְׂרֹ֣ףֿ אֹתֿ֣וֹ׀ בָּאֵשׁ֒ וָֽאֶכֹּ֨תֿ אֹתֿ֤וֹ טָחוֹן֙ הֵיטֵ֔בֿ עַ֥דֿ אֲשֶׁר־דַּ֖ק לְעָפָֿ֑ר וָֽאַשְׁלִךְ֙ אֶתֿ־עֲפָֿר֔וֹ אֶל־הַנַּ֖חַל הַיֹּרֵ֥דֿ מִן־הָהָֽר׃
[‏כב] וּֽבְֿתַֿבְֿעֵרָה֙ וּבְֿמַסָּ֔הֿ וּבְֿקִבְֿרֹ֖תֿ ‍ֽהַתַּֽאֲוָ֑הֿ מַקְצִפִֿ֥ים הֱיִיתֶֿ֖ם אֶתֿ־יְהֹוָֽה׃
[‏כג] וּבִֿשְׁלֹ֨חַ יְהֹוָ֜ה אֶתְֿכֶ֗ם מִקָּדֵֿ֤שׁ בַּרְנֵ֙עַ֙ לֵאֿמֹ֔ר עֲלוּ֙ וּרְשׁ֣וּ אֶתֿ־הָאָ֔רֶץ אֲשֶׁ֥ר נָתַֿ֖תִּי לָכֶֿ֑ם וַתַּמְר֗וּ אֶתֿ־פִּ֤י יְהֹוָה֙ אֱלֹ֣הֵיכֶ֔ם וְלֹ֤א הֶֽאֱמַנְתֶּם֙ ל֔וֹ וְלֹ֥א שְׁמַעְתֶּ֖ם בְּקֹלֽוֹ׃
[‏כד] מַמְרִ֥ים הֱיִיתֶֿ֖ם עִם־יְהֹוָ֑ה מִיּ֖וֹם דַּעְתִּ֥י אֶתְֿכֶֽֿם׃
[‏כה] וָֽאֶתְֿנַפַּ֞ל לִפְֿנֵ֣י יְהֹוָ֗ה אֵ֣תֿ אַרְבָּעִ֥ים הַיּ֛וֹם וְאֶתֿ־אַרְבָּעִ֥ים הַלַּ֖יְלָהֿ אֲשֶׁ֣ר הִתְֿנַפָּ֑לְתִּי כִּֽי־אָמַ֥ר יְהֹוָ֖ה לְהַשְׁמִ֥ידֿ אֶתְֿכֶֽֿם׃
[‏כו] וָֽאֶתְֿפַּלֵּ֣ל אֶל־יְהֹוָה֘ וָֽאֹמַר֒ אֲדֹֿנָ֣י יֱהֹוִ֗ה אַל־תַּשְׁחֵ֤תֿ עַמְּךָ֙ וְנַֽחֲלָ֣תְֿךָ֔ אֲשֶׁ֥ר פָּדִֿ֖יתָֿ בְּגָֿדְֿלֶ֑ךָֿ אֲשֶׁר־הוֹצֵ֥אֿתָֿ מִמִּצְרַ֖יִם בְּיָ֥דֿ חֲזָקָֽהֿ׃
[‏כז] זְכֹֿר֙ לַֽעֲבָֿדֶ֔יךָֿ לְאַבְֿרָהָ֥ם לְיִצְחָ֖ק וּֽלְיַֽעֲקֹ֑בֿ אַל־תֵּ֗פֶֿן אֶל־קְשִׁי֙ הָעָ֣ם הַזֶּ֔הֿ וְאֶל־רִשְׁע֖וֹ וְאֶל־חַטָּאֿתֽֿוֹ׃
[‏כח] פֶּן־יֹֽאֿמְר֗וּ הָאָרֶץ֘ אֲשֶׁ֣ר הֽוֹצֵאֿתָֿ֣נוּ מִשָּׁם֒ מִבְּלִי֙ יְכֹֿ֣לֶתֿ יְהֹוָ֔ה לַֽהֲבִֿיאָ֕ם אֶל־הָאָ֖רֶץ אֲשֶׁר־דִּבֶּ֣ר לָהֶ֑ם וּמִשִּׂנְאָתֿ֣וֹ אוֹתָ֔ם הֽוֹצִיאָ֖ם לַֽהֲמִתָֿ֥ם בַּמִּדְֿבָּֽר׃
[‏כט] וְהֵ֥ם עַמְּךָֿ֖ וְנַֽחֲלָתֶֿ֑ךָֿ אֲשֶׁ֤ר הוֹצֵ֙אֿתָ֙ בְּכֹֽֿחֲךָֿ֣ הַגָּדֹ֔ל וּבִֽֿזְרֹֽעֲךָֿ֖ הַנְּטוּיָֽהֿ׃פ

פרק י
[רביעי] [‏א] בָּעֵ֨תֿ הַהִ֜וא אָמַ֧ר יְהֹוָ֣ה אֵלַ֗י פְּסָל־לְךָ֞ שְׁנֵֽי־לוּחֹ֤תֿ אֲבָֿנִים֙ כָּרִ֣אֿשֹׁנִ֔ים וַֽעֲלֵ֥הֿ אֵלַ֖י הָהָ֑רָהֿ וְעָשִׂ֥יתָֿ לְּךָֿ֖ אֲר֥וֹן עֵֽץ׃
[‏ב] וְאֶכְֿתֹּב֙ עַל־הַלֻּחֹ֔תֿ אֶ֨תֿ־הַדְּבָֿרִ֔ים אֲשֶׁ֥ר הָי֛וּ עַל־הַלֻּחֹ֥תֿ הָרִֽאֿשֹׁנִ֖ים אֲשֶׁ֣ר שִׁבַּ֑רְתָּ וְשַׂמְתָּ֖ם בָּֽאָרֽוֹן׃
[‏ג] וָאַ֤עַשׂ אֲרוֹן֙ עֲצֵ֣י שִׁטִּ֔ים וָֽאֶפְֿסֹ֛ל שְׁנֵֽי־לֻחֹ֥תֿ אֲבָֿנִ֖ים כָּרִֽאֿשֹׁנִ֑ים וָאַ֣עַל הָהָ֔רָהֿ וּשְׁנֵ֥י הַלֻּחֹ֖תֿ בְּיָדִֽֿי׃
[‏ד] וַיִּכְֿתֹּ֨בֿ עַֽל־הַלֻּחֹ֜תֿ כַּמִּכְֿתָּ֣בֿ הָֽרִאֿשׁ֗וֹן אֵ֚תֿ עֲשֶׂ֣רֶתֿ הַדְּבָֿרִ֔ים אֲשֶׁ֣ר דִּבֶּר֩ יְהֹוָ֨ה אֲלֵיכֶֿ֥ם בָּהָ֛ר מִתּ֥וֹךְֿ הָאֵ֖שׁ בְּי֣וֹם הַקָּהָ֑ל וַיִּתְּנֵ֥ם יְהֹוָ֖ה אֵלָֽי׃
[‏ה] וָאֵ֗פֶֿן וָֽאֵרֵד֙ מִן־הָהָ֔ר וָֽאָשִׂם֙ אֶתֿ־הַלֻּחֹ֔תֿ בָּֽאָר֖וֹן אֲשֶׁ֣ר עָשִׂ֑יתִֿי וַיִּ֣הְיוּ שָׁ֔ם כַּֽאֲשֶׁ֥ר צִוַּ֖נִי יְהֹוָֽה׃
[‏ו] וּבְֿנֵ֣י יִשְׂרָאֵ֗ל נָֽסְע֛וּ מִבְּאֵרֹ֥תֿ בְּנֵי־יַֽעֲקָ֖ן מֽוֹסֵרָ֑הֿ שָׁ֣ם מֵ֤תֿ אַֽהֲרֹן֙ וַיִּקָּבֵֿ֣ר שָׁ֔ם וַיְכַֿהֵ֛ן אֶלְעָזָ֥ר בְּנ֖וֹ תַּחְתָּֽיו׃
[‏ז] מִשָּׁ֥ם נָֽסְע֖וּ הַגֻּדְֿגֹּ֑דָֿהֿ וּמִן־הַגֻּדְֿגֹּ֣דָֿהֿ יָטְבָ֔תָֿהֿ אֶ֖רֶץ נַֽחֲלֵי־מָֽיִם׃
[‏ח] בָּעֵ֣תֿ הַהִ֗וא הִבְֿדִּ֤יל יְהֹוָה֙ אֶתֿ־שֵׁ֣בֶֿט הַלֵּוִ֔י לָשֵׂ֖אֿתֿ אֶתֿ־אֲר֣וֹן בְּרִֽיתֿ־יְהֹוָ֑ה לַֽעֲמֹד֩ לִפְֿנֵ֨י יְהֹוָ֤ה לְשָֽׁרְתֿוֹ֙ וּלְבָֿרֵ֣ךְֿ בִּשְׁמ֔וֹ עַ֖דֿ הַיּ֥וֹם הַזֶּֽהֿ׃
[‏ט] עַל־כֵּ֞ן לֹֽא־הָיָ֧הֿ לְלֵוִ֛י חֵ֥לֶק וְנַֽחֲלָ֖הֿ עִם־אֶחָ֑יו יְהֹוָה֙ ה֣וּא נַֽחֲלָת֔וֹ כַּֽאֲשֶׁ֥ר דִּבֶּ֛ר יְהֹוָ֥ה אֱלֹהֶ֖יךָֿ לֽוֹ׃
[‏י] וְאָֽנֹכִ֞י עָמַ֣דְֿתִּי בָֿהָ֗ר כַּיָּמִים֙ הָרִ֣אֿשֹׁנִ֔ים אַרְבָּעִ֣ים י֔וֹם וְאַרְבָּעִ֖ים לָ֑יְלָהֿ וַיִּשְׁמַ֨ע יְהֹוָ֜ה אֵלַ֗י גַּ֚ם בַּפַּ֣עַם הַהִ֔וא לֹֽא־אָבָֿ֥הֿ יְהֹוָ֖ה הַשְׁחִיתֶֽֿךָֿ׃
[‏יא] וַיֹּ֤אֿמֶר יְהֹוָה֙ אֵלַ֔י ק֛וּם לֵ֥ךְֿ לְמַסַּ֖ע לִפְֿנֵ֣י הָעָ֑ם וְיָבֹ֙אוּ֙ וְיִֽירְשׁ֣וּ אֶתֿ־הָאָ֔רֶץ אֲשֶׁר־נִשְׁבַּ֥עְתִּי לַֽאֲבֹֿתָֿ֖ם לָתֵֿ֥תֿ לָהֶֽם׃פ
[חמישי] [‏יב] וְעַתָּה֙ יִשְׂרָאֵ֔ל מָ֚הֿ יְהֹוָ֣ה אֱלֹהֶ֔יךָֿ שֹׁאֵ֖ל מֵֽעִמָּ֑ךְֿ כִּ֣י אִם־לְ֠יִרְאָהֿ אֶתֿ־יְהֹוָ֨ה אֱלֹהֶ֜יךָֿ לָלֶ֤כֶֿתֿ בְּכָֿל־דְּרָכָֿיו֙ וּלְאַֽהֲבָֿ֣הֿ אֹת֔וֹ וְלַֽעֲבֹֿד֙ אֶתֿ־יְהֹוָ֣ה אֱלֹהֶ֔יךָֿ בְּכָֿל־לְבָֽֿבְֿךָֿ֖ וּבְֿכָֿל־נַפְֿשֶֽׁךָֿ׃
[‏יג] לִשְׁמֹ֞ר אֶתֿ־מִצְוֹ֤תֿ יְהֹוָה֙ וְאֶתֿ־חֻקֹּתָ֔יו אֲשֶׁ֛ר אָֽנֹכִֿ֥י מְצַוְּךָֿ֖ הַיּ֑וֹם לְט֖וֹבֿ לָֽךְֿ׃
[‏יד] הֵ֚ן לַֽיהֹוָ֣ה אֱלֹהֶ֔יךָֿ הַשָּׁמַ֖יִם וּשְׁמֵ֣י הַשָּׁמָ֑יִם הָאָ֖רֶץ וְכָֿל־אֲשֶׁר־בָּֽהּ׃
[‏טו] רַ֧ק בַּֽאֲבֹֿתֶֿ֛יךָֿ חָשַׁ֥ק יְהֹוָ֖ה לְאַֽהֲבָֿ֣הֿ אוֹתָֿ֑ם וַיִּבְֿחַ֞ר בְּזַרְעָ֣ם אַֽחֲרֵיהֶ֗ם בָּכֶֿ֛ם מִכָּל־הָֽעַמִּ֖ים כַּיּ֥וֹם הַזֶּֽהֿ׃
[‏טז] וּמַלְתֶּ֕ם אֵ֖תֿ עָרְלַ֣תֿ לְבַֿבְֿכֶֿ֑ם וְעָ֨רְפְּכֶ֔ם לֹ֥א תַֿקְשׁ֖וּ עֽוֹדֿ׃
[‏יז] כִּ֚י יְהֹוָ֣ה אֱלֹֽהֵיכֶ֔ם ה֚וּא אֱלֹהֵ֣י הָֽאֱלֹהִ֔ים וַֽאֲדֹֿנֵ֖י הָֽאֲדֹֿנִ֑ים הָאֵ֨ל הַגָּדֹֿ֤ל הַגִּבֹּר֙ וְהַנּוֹרָ֔א אֲשֶׁר֙ לֹֽא־יִשָּׂ֣א פָֿנִ֔ים וְלֹ֥א יִקַּ֖ח שֹֽׁחַדֿ׃
[‏יח] עֹשֶׂ֛הֿ מִשְׁפַּ֥ט יָתֿ֖וֹם וְאַלְמָנָ֑הֿ וְאֹהֵ֣בֿ גֵּ֔ר לָ֥תֶֿתֿ ל֖וֹ לֶ֥חֶם וְשִׂמְלָֽהֿ׃
[‏יט] וַֽאֲהַבְֿתֶּ֖ם אֶתֿ־הַגֵּ֑ר כִּֽי־גֵֿרִ֥ים הֱיִיתֶֿ֖ם בְּאֶ֥רֶץ מִצְרָֽיִם׃
[‏כ] אֶתֿ־יְהֹוָ֧ה אֱלֹהֶ֛יךָֿ תִּירָ֖א אֹתֿ֣וֹ תַֽֿעֲבֹֿ֑דֿ וּבֿ֣וֹ תִֿדְֿבָּ֔ק וּבִֿשְׁמ֖וֹ תִּשָּׁבֵֽֿעַ׃
[‏כא] ה֥וּא תְֿהִלָּֽתְֿךָֿ֖ וְה֣וּא אֱלֹהֶ֑יךָֿ אֲשֶׁר־עָשָׂ֣הֿ אִתְּךָ֗ אֶתֿ־הַגְּדֹֿלֹ֤תֿ וְאֶתֿ־הַנּֽוֹרָאֹת֙ הָאֵ֔לֶּהֿ אֲשֶׁ֥ר רָא֖וּ עֵינֶֽיךָֿ׃
[‏כב] בְּשִׁבְֿעִ֣ים נֶ֔פֶֿשׁ יָֽרְדֿ֥וּ אֲבֹֿתֶֿ֖יךָֿ מִצְרָ֑יְמָהֿ וְעַתָּ֗הֿ שָֽׂמְךָ֙ יְהֹוָ֣ה אֱלֹהֶ֔יךָֿ כְּכֽֿוֹכְֿבֵֿ֥י הַשָּׁמַ֖יִם לָרֹֽבֿ׃

פרק יא
[‏א] וְאָ֣הַבְֿתָּ֔ אֵ֖תֿ יְהֹוָ֣ה אֱלֹהֶ֑יךָֿ וְשָֽׁמַרְתָּ֣ מִשְׁמַרְתּ֗וֹ וְחֻקֹּתָֿ֧יו וּמִשְׁפָּטָ֛יו וּמִצְוֹתָֿ֖יו כָּל־הַיָּמִֽים׃
[‏ב] וִֽידַֿעְתֶּם֘ הַיּוֹם֒ כִּ֣י׀ לֹ֣א אֶתֿ־בְּנֵיכֶ֗ם אֲשֶׁ֤ר לֹא־יָֽדְֿעוּ֙ וַֽאֲשֶׁ֣ר לֹֽא־רָא֔וּ אֶתֿ־מוּסַ֖ר יְהֹוָ֣ה אֱלֹֽהֵיכֶֿ֑ם אֶתֿ־גָּדְֿל֕וֹ אֶתֿ־יָדֿוֹ֙ הַֽחֲזָקָ֔הֿ וּזְרֹע֖וֹ הַנְּטוּיָֽהֿ׃
[‏ג] וְאֶתֿ־אֹֽתֹֿתָֿיו֙ וְאֶֽתֿ־מַֽעֲשָׂ֔יו אֲשֶׁ֥ר עָשָׂ֖הֿ בְּתֿ֣וֹךְֿ מִצְרָ֑יִם לְפַֿרְעֹ֥הֿ מֶֽלֶךְֿ־מִצְרַ֖יִם וּלְכָֿל־אַרְצֽוֹ׃
[‏ד] וַֽאֲשֶׁ֣ר עָשָׂה֩ לְחֵ֨יל מִצְרַ֜יִם לְסוּסָ֣יו וּלְרִכְֿבּ֗וֹ אֲשֶׁ֨ר הֵצִ֜יףֿ אֶתֿ־מֵ֤י יַם־סוּף֙ עַל־פְּנֵיהֶ֔ם בְּרָדְֿפָֿ֖ם אַֽחֲרֵיכֶֿ֑ם וַיְאַבְּדֵֿ֣ם יְהֹוָ֔ה עַ֖דֿ הַיּ֥וֹם הַזֶּֽהֿ׃
[‏ה] וַֽאֲשֶׁ֥ר עָשָׂ֛הֿ לָכֶֿ֖ם בַּמִּדְֿבָּ֑ר עַדֿ־בֹּֽאֲכֶֿ֖ם עַדֿ־הַמָּק֥וֹם הַזֶּֽהֿ׃
[‏ו] וַֽאֲשֶׁ֨ר עָשָׂ֜הֿ לְדָֿתָֿ֣ן וְלַֽאֲבִֿירָ֗ם בְּנֵ֣י אֱלִיאָב֘ בֶּן־רְאוּבֵֿן֒ אֲשֶׁ֨ר פָּֽצְתָֿ֤הֿ הָאָ֙רֶץ֙ אֶתֿ־פִּ֔יהָ וַתִּבְֿלָעֵ֥ם וְאֶתֿ־בָּֽתֵּיהֶ֖ם וְאֶתֿ־אָֽהֳלֵיהֶ֑ם וְאֵ֤תֿ כָּל־הַיְקוּם֙ אֲשֶׁ֣ר בְּרַגְֿלֵיהֶ֔ם בְּקֶ֖רֶבֿ כָּל־יִשְׂרָאֵֽל׃
[‏ז] כִּ֤י עֵֽינֵיכֶֿם֙ הָֽרֹאֹ֔תֿ אֶ֛תֿ כָּל־מַֽעֲשֵׂ֥הֿ יְהֹוָ֖ה הַגָּדֹֿ֑ל אֲשֶׁ֖ר עָשָֽׂהֿ׃
[‏ח] וּשְׁמַרְתֶּם֙ אֶתֿ־כָּל־הַמִּצְוָ֔הֿ אֲשֶׁ֛ר אָֽנֹכִֿ֥י מְצַוְּךָֿ֖ הַיּ֑וֹם לְמַ֣עַן תֶּֽחֶזְק֗וּ וּבָֿאֿתֶֿם֙ וִֽירִשְׁתֶּ֣ם אֶתֿ־הָאָ֔רֶץ אֲשֶׁ֥ר אַתֶּ֛ם עֹֽבְֿרִ֥ים שָׁ֖מָּהֿ לְרִשְׁתָּֽהּ׃
[‏ט] וּלְמַ֨עַן תַּֽאֲרִ֤יכֿוּ יָמִים֙ עַל־הָ֣אֲדָֿמָ֔הֿ אֲשֶׁר֩ נִשְׁבַּ֨ע יְהֹוָ֧ה לַֽאֲבֹֽֿתֵֿיכֶֿ֛ם לָתֵֿ֥תֿ לָהֶ֖ם וּלְזַרְעָ֑ם אֶ֛רֶץ זָבַֿ֥תֿ חָלָ֖בֿ וּדְֿבָֽֿשׁ׃ס
[ששי] [‏י] כִּ֣י הָאָ֗רֶץ אֲשֶׁ֨ר אַתָּ֤הֿ בָֿא־שָׁ֙מָּה֙ לְרִשְׁתָּ֔הּ לֹ֣א כְֿאֶ֤רֶץ מִצְרַ֙יִם֙ הִ֔וא אֲשֶׁ֥ר יְצָאֿתֶֿ֖ם מִשָּׁ֑ם אֲשֶׁ֤ר תִּזְרַע֙ אֶֽתֿ־זַרְעֲךָ֔ וְהִשְׁקִ֥יתָֿ בְֿרַגְֿלְךָֿ֖ כְּגַֿ֥ן הַיָּרָֽק׃
[‏יא] וְהָאָ֗רֶץ אֲשֶׁ֨ר אַתֶּ֜ם עֹֽבְֿרִ֥ים שָׁ֙מָּה֙ לְרִשְׁתָּ֔הּ אֶ֥רֶץ הָרִ֖ים וּבְֿקָעֹ֑תֿ לִמְטַ֥ר הַשָּׁמַ֖יִם תִּֽשְׁתֶּהֿ־מָּֽיִם׃
[‏יב] אֶ֕רֶץ אֲשֶׁר־יְהֹוָ֥ה אֱלֹהֶ֖יךָֿ דֹּרֵ֣שׁ אֹתָֿ֑הּ תָּמִ֗ידֿ עֵינֵ֨י יְהֹוָ֤ה אֱלֹהֶ֙יךָ֙ בָּ֔הּ מֵֽרֵשִׁית֙ הַשָּׁנָ֔הֿ וְעַ֖דֿ אַֽחֲרִ֥יתֿ שָׁנָֽהֿ׃ס
[‏יג] וְהָיָ֗הֿ אִם־שָׁמֹ֤עַ תִּשְׁמְעוּ֙ אֶל־מִצְוֹתַ֔י אֲשֶׁ֧ר אָֽנֹכִֿ֛י מְצַוֶּ֥הֿ אֶתְֿכֶֿ֖ם הַיּ֑וֹם לְאַֽהֲבָ֞הֿ אֶתֿ־יְהֹוָ֤ה אֱלֹֽהֵיכֶֿם֙ וּלְעָבְֿד֔וֹ בְּכָֿל־לְבַֿבְֿכֶֿ֖ם וּבְֿכָֿל־נַפְֿשְׁכֶֽֿם׃
[‏יד] וְנָֽתַֿתִּ֧י מְטַֽר־אַרְצְכֶֿ֛ם בְּעִתּ֖וֹ יוֹרֶ֣הֿ וּמַלְק֑וֹשׁ וְאָֽסַפְֿתָּ֣ דְֿגָֿנֶ֔ךָֿ וְתִֿירֹֽשְׁךָֿ֖ וְיִצְהָרֶֽךָֿ׃
[‏טו] וְנָֽתַֿתִּ֛י עֵ֥שֶׂבֿ בְּשָֽׂדְֿךָֿ֖ לִבְֿהֶמְתֶּ֑ךָֿ וְאָֽכַֿלְתָּ֖ וְשָׂבָֽֿעְתָּ׃
[‏טז] הִשָּֽׁמְר֣וּ לָכֶ֔ם פֶּן־יִפְֿתֶּ֖הֿ לְבַֿבְֿכֶֿ֑ם וְסַרְתֶּ֗ם וַֽעֲבַֿדְֿתֶּם֙ אֱלֹהִ֣ים אֲחֵרִ֔ים וְהִשְׁתַּֽחֲוִיתֶֿ֖ם לָהֶֽם׃
[‏יז] וְחָרָ֨הֿ אַףֿ־יְהֹוָ֜ה בָּכֶ֗ם וְעָצַ֤ר אֶתֿ־הַשָּׁמַ֙יִם֙ וְלֹא־יִֽהְיֶ֣הֿ מָטָ֔ר וְהָ֣אֲדָֿמָ֔הֿ לֹ֥א תִֿתֵּ֖ן אֶתֿ־יְבֿוּלָ֑הּ וַֽאֲבַֿדְֿתֶּ֣ם מְהֵרָ֗הֿ מֵעַל֙ הָאָ֣רֶץ הַטֹּבָ֔הֿ אֲשֶׁ֥ר יְהֹוָ֖ה נֹתֵֿ֥ן לָכֶֽֿם׃
[‏יח] וְשַׂמְתֶּם֙ אֶתֿ־דְּבָֿרַ֣י אֵ֔לֶּהֿ עַל־לְבַֿבְֿכֶֿ֖ם וְעַל־נַפְֿשְׁכֶֿ֑ם וּקְשַׁרְתֶּ֨ם אֹתָֿ֤ם לְאוֹת֙ עַל־יֶדְֿכֶ֔ם וְהָי֥וּ לְטֽוֹטָפֹֿ֖תֿ בֵּ֥ין עֵֽינֵיכֶֽֿם׃
[‏יט] וְלִמַּדְֿתֶּ֥ם אֹתָֿ֛ם אֶתֿ־בְּנֵיכֶֿ֖ם לְדַֿבֵּ֣ר בָּ֑ם בְּשִׁבְֿתְּךָֿ֤ בְּבֵֿיתֶ֙ךָ֙ וּבְֿלֶכְֿתְּךָֿ֣ בַֿדֶּ֔רֶךְֿ וּבְֿשָׁכְֿבְּךָֿ֖ וּבְֿקוּמֶֽךָֿ׃
[‏כ] וּכְֿתַֿבְֿתָּ֛ם עַל־מְזוּז֥וֹתֿ בֵּיתֶֿ֖ךָֿ וּבִֿשְׁעָרֶֽיךָֿ׃
[‏כא] לְמַ֨עַן יִרְבּ֤וּ יְמֵיכֶֿם֙ וִימֵ֣י בְֿנֵיכֶ֔ם עַ֚ל הָֽאֲדָֿמָ֔הֿ אֲשֶׁ֨ר נִשְׁבַּ֧ע יְהֹוָ֛ה לַֽאֲבֹֽֿתֵֿיכֶֿ֖ם לָתֵֿ֣תֿ לָהֶ֑ם כִּימֵ֥י הַשָּׁמַ֖יִם עַל־הָאָֽרֶץ׃ס
[שביעי] [‏כב] כִּי֩ אִם־שָׁמֹ֨ר תִּשְׁמְר֜וּן אֶתֿ־כָּל־הַמִּצְוָ֣הֿ הַזֹּ֗אֿתֿ אֲשֶׁ֧ר אָֽנֹכִֿ֛י מְצַוֶּ֥הֿ אֶתְֿכֶֿ֖ם‌ לַֽעֲשֹׂתָֿ֑הּ לְאַֽהֲבָ֞הֿ אֶתֿ־יְהֹוָ֧ה אֱלֹֽהֵיכֶֿ֛ם לָלֶ֥כֶֿתֿ בְּכָֿל־דְּרָכָֿ֖יו וּֽלְדָֿבְֿקָהֿ־בֽֿוֹ׃
[‏כג] וְהוֹרִ֧ישׁ יְהֹוָ֛ה אֶתֿ־כָּל־הַגּוֹיִ֥ם הָאֵ֖לֶּהֿ מִלִּפְֿנֵיכֶֿ֑ם וִֽירִשְׁתֶּ֣ם גּוֹיִ֔ם גְּדֹֿלִ֥ים וַֽעֲצֻמִ֖ים מִכֶּֽם׃
[‏כד] כָּל־הַמָּק֗וֹם אֲשֶׁ֨ר תִּדְֿרֹ֧ךְֿ כַּֽףֿ־רַגְֿלְכֶֿ֛ם בּ֖וֹ לָכֶֿ֣ם יִֽהְיֶ֑הֿ מִן־הַמִּדְֿבָּ֨ר וְהַלְּבָֿנ֜וֹן מִן־הַנָּהָ֣ר‌ נְהַר־פְּרָ֗תֿ וְעַד֙ הַיָּ֣ם הָאַֽחֲר֔וֹן יִֽהְיֶ֖הֿ גְּבֻֽֿלְכֶֽֿם׃
[‏כה] לֹֽא־יִתְֿיַצֵּ֥בֿ אִ֖ישׁ בִּפְֿנֵיכֶֿ֑ם פַּחְדְּכֶ֨ם וּמוֹרַֽאֲכֶ֜ם יִתֵּ֣ן׀ יְהֹוָ֣ה אֱלֹֽהֵיכֶ֗ם עַל־פְּנֵ֤י כָֿל־הָאָ֙רֶץ֙ אֲשֶׁ֣ר תִּדְֿרְכֿוּ־בָ֔הּ כַּֽאֲשֶׁ֖ר דִּבֶּ֥ר לָכֶֽֿם׃ס
‏{פרשת ראה}[‏כו] רְאֵ֗הֿ אָֽנֹכִֿ֛י נֹתֵֿ֥ן לִפְֿנֵיכֶֿ֖ם הַיּ֑וֹם בְּרָכָֿ֖הֿ וּקְלָלָֽהֿ׃
[‏כז] אֶתֿ־הַבְּרָכָֿ֑הֿ אֲשֶׁ֣ר תִּשְׁמְע֗וּ אֶל־מִצְוֹת֙ יְהֹוָ֣ה אֱלֹֽהֵיכֶ֔ם אֲשֶׁ֧ר אָֽנֹכִֿ֛י מְצַוֶּ֥הֿ אֶתְֿכֶֿ֖ם הַיּֽוֹם׃
[‏כח] וְהַקְּלָלָ֗הֿ אִם־לֹ֤א תִֿשְׁמְעוּ֙ אֶל־מִצְוֹת֙ יְהֹוָ֣ה אֱלֹֽהֵיכֶ֔ם וְסַרְתֶּ֣ם מִן־הַדֶּ֔רֶךְֿ אֲשֶׁ֧ר אָֽנֹכִֿ֛י מְצַוֶּ֥הֿ אֶתְֿכֶֿ֖ם הַיּ֑וֹם לָלֶ֗כֶֿתֿ אַֽחֲרֵ֛י אֱלֹהִ֥ים אֲחֵרִ֖ים אֲשֶׁ֥ר לֹֽא־יְדַֿעְתֶּֽם׃ס
[‏כט] וְהָיָ֗הֿ כִּ֤י יְבִֽֿיאֲךָ֙ יְהֹוָ֣ה אֱלֹהֶ֔יךָֿ אֶל־הָאָ֕רֶץ אֲשֶׁר־אַתָּ֥הֿ בָֿא־שָׁ֖מָּהֿ לְרִשְׁתָּ֑הּ וְנָֽתַֿתָּ֤הֿ אֶתֿ־הַבְּרָכָֿה֙ עַל־הַ֣ר גְּרִזִ֔ים וְאֶתֿ־הַקְּלָלָ֖הֿ עַל־הַ֥ר עֵיבָֽֿל׃
[‏ל] הֲלֹא־הֵ֜מָּהֿ בְּעֵ֣בֶֿר הַיַּרְדֵּ֗ן אַֽחֲרֵי֙ דֶּ֚רֶךְֿ מְבֿ֣וֹא הַשֶּׁ֔מֶשׁ בְּאֶ֙רֶץ֙ ‍ֽהַכְּנַֽעֲנִ֔י הַיֹּשֵׁ֖בֿ בָּֽעֲרָבָֿ֑הֿ מ֚וּל הַגִּלְגָּ֔ל אֵ֖צֶל אֵֽלוֹנֵ֥י מֹרֶֽהֿ׃
[‏לא] כִּ֤י אַתֶּם֙ עֹֽבְֿרִ֣ים אֶתֿ־הַיַּרְדֵּ֔ן לָבֹֿא֙ לָרֶ֣שֶׁתֿ אֶתֿ־הָאָ֔רֶץ אֲשֶׁר־יְהֹוָ֥ה אֱלֹֽהֵיכֶֿ֖ם נֹתֵֿ֣ן לָכֶֿ֑ם וִֽירִשְׁתֶּ֥ם אֹתָֿ֖הּ וִֽישַׁבְֿתֶּם־בָּֽהּ׃
[‏לב] וּשְׁמַרְתֶּ֣ם לַֽעֲשׂ֔וֹתֿ אֵ֥תֿ כָּל־הַֽחֻקִּ֖ים וְאֶתֿ־הַמִּשְׁפָּטִ֑ים אֲשֶׁ֧ר אָֽנֹכִֿ֛י נֹתֵֿ֥ן לִפְֿנֵיכֶֿ֖ם הַיּֽוֹם׃

פרק יב
[‏א] אֵ֠לֶּהֿ הַֽחֻקִּ֣ים וְהַמִּשְׁפָּטִים֘ אֲשֶׁ֣ר תִּשְׁמְר֣וּן לַֽעֲשׂוֹת֒ בָּאָ֕רֶץ אֲשֶׁר֩ נָתַ֨ן יְהֹוָ֜ה אֱלֹהֵ֧י אֲבֹֿתֶֿ֛יךָֿ לְךָֿ֖ לְרִשְׁתָּ֑הּ כָּ֨ל־הַיָּמִ֔ים אֲשֶׁר־אַתֶּ֥ם חַיִּ֖ים עַל־הָֽאֲדָֿמָֽהֿ׃
[‏ב] אַבֵּ֣דֿ תְּ֠אַבְּדֿוּן אֶֽתֿ־כָּל־הַמְּקֹמ֞וֹתֿ אֲשֶׁ֧ר עָֽבְֿדֿוּ־שָׁ֣ם הַגּוֹיִ֗ם אֲשֶׁ֥ר אַתֶּ֛ם יֹֽרְשִׁ֥ים אֹתָֿ֖ם אֶתֿ־אֱלֹֽהֵיהֶ֑ם עַל־הֶֽהָרִ֤ים הָֽרָמִים֙ וְעַל־הַגְּבָֿע֔וֹתֿ וְתַֿ֖חַתֿ כָּל־עֵ֥ץ רַֽעֲנָֽן׃
[‏ג] וְנִתַּצְתֶּ֣ם אֶתֿ־מִזְבְּחֹתָ֗ם וְשִׁבַּרְתֶּם֙ אֶתֿ־מַצֵּ֣בֹֿתָ֔ם וַֽאֲשֵֽׁרֵיהֶם֙ תִּשְׂרְפֿ֣וּן בָּאֵ֔שׁ וּפְֿסִילֵ֥י אֱלֹֽהֵיהֶ֖ם תְּגַֿדֵּע֑וּן וְאִבַּדְֿתֶּ֣ם אֶתֿ־שְׁמָ֔ם מִן־הַמָּק֖וֹם הַהֽוּא׃
[‏ד] לֹא־תַֽֿעֲשׂ֣וּן כֵּ֔ן לַֽיהֹוָ֖ה אֱלֹֽהֵיכֶֽֿם׃
[‏ה] כִּ֠י אִֽם־אֶל־הַמָּק֞וֹם אֲשֶׁר־יִבְֿחַ֨ר יְהֹוָ֤ה אֱלֹֽהֵיכֶֿם֙ מִכָּל־שִׁבְֿטֵיכֶ֔ם לָשׂ֥וּם אֶתֿ־שְׁמ֖וֹ שָׁ֑ם לְשִׁכְֿנ֥וֹ תִֿדְֿרְשׁ֖וּ וּבָֿ֥אֿתָֿ שָּֽׁמָּהֿ׃
[‏ו] וַֽהֲבֵֿאֿתֶֿ֣ם שָׁ֗מָּהֿ עֹלֹֽתֵֿיכֶֿם֙ וְזִבְֿחֵיכֶ֔ם וְאֵת֙ מַעְשְׂרֹ֣תֵֿיכֶ֔ם וְאֵ֖תֿ תְּרוּמַ֣תֿ יֶדְֿכֶֿ֑ם וְנִדְֿרֵיכֶֿם֙ וְנִדְֿבֹֿ֣תֵֿיכֶ֔ם וּבְֿכֹֿרֹ֥תֿ בְּקַרְכֶֿ֖ם וְצֹֽאֿנְכֶֽֿם׃
[‏ז] וַֽאֲכַֿלְתֶּם־שָׁ֗ם לִפְֿנֵי֙ יְהֹוָ֣ה אֱלֹֽהֵיכֶ֔ם וּשְׂמַחְתֶּ֗ם בְּכֹֿל֙ מִשְׁלַ֣ח יֶדְֿכֶ֔ם אַתֶּ֖ם וּבָֽֿתֵּיכֶֿ֑ם אֲשֶׁ֥ר בֵּֽרַכְֿךָֿ֖ יְהֹוָ֥ה אֱלֹהֶֽיךָֿ׃
[‏ח] לֹ֣א תַֽֿעֲשׂ֔וּן כְּ֠כֹֿל אֲשֶׁ֨ר אֲנַ֧חְנוּ עֹשִׂ֛ים פֹּ֖הֿ הַיּ֑וֹם אִ֖ישׁ כָּל־הַיָּשָׁ֥ר בְּעֵינָֽיו׃
[‏ט] כִּ֥י לֹֽא־בָֿאֿתֶֿ֖ם עַדֿ־עָ֑תָּהֿ אֶל־הַמְּנוּחָה֙ וְאֶל־‍ֽהַנַּֽחֲלָ֔הֿ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֥ן לָֽךְֿ׃
[‏י] וַֽעֲבַֿרְתֶּם֘ אֶתֿ־הַיַּרְדֵּן֒ וִֽישַׁבְֿתֶּ֣ם בָּאָ֔רֶץ אֲשֶׁר־יְהֹוָ֥ה אֱלֹֽהֵיכֶֿ֖ם מַנְחִ֣יל אֶתְֿכֶֿ֑ם וְהֵנִ֨יחַ לָכֶֿ֧ם מִכָּל־אֹֽיְבֵֿיכֶֿ֛ם מִסָּבִֿ֖יבֿ וִֽישַׁבְֿתֶּם־בֶּֽטַח׃
[שני] [‏יא] וְהָיָ֣הֿ הַמָּק֗וֹם אֲשֶׁר־יִבְֿחַר֩ יְהֹוָ֨ה אֱלֹֽהֵיכֶֿ֥ם בּוֹ֙ לְשַׁכֵּ֤ן שְׁמוֹ֙ שָׁ֔ם שָׁ֣מָּהֿ תָֿבִ֔יאוּ אֵ֛תֿ כָּל־אֲשֶׁ֥ר אָֽנֹכִֿ֖י מְצַוֶּ֣הֿ אֶתְֿכֶֿ֑ם עוֹלֹֽתֵֿיכֶֿ֣ם וְזִבְֿחֵיכֶ֗ם מַעְשְׂרֹֽתֵֿיכֶֿם֙ וּתְֿרֻמַ֣תֿ יֶדְֿכֶ֔ם וְכֹֿל֙ מִבְֿחַ֣ר נִדְֿרֵיכֶ֔ם אֲשֶׁ֥ר תִּדְּר֖וּ לַֽיהֹוָֽה׃
[‏יב] וּשְׂמַחְתֶּ֗ם לִפְֿנֵי֘ יְהֹוָ֣ה אֱלֹֽהֵיכֶֿם֒ אַתֶּ֗ם וּבְֿנֵיכֶֿם֙ וּבְֿנֹ֣תֵֿיכֶ֔ם וְעַבְֿדֵֿיכֶֿ֖ם וְאַמְהֹֽתֵֿיכֶֿ֑ם וְהַלֵּוִי֙ אֲשֶׁ֣ר בְּשַֽׁעֲרֵיכֶ֔ם כִּ֣י אֵ֥ין ל֛וֹ חֵ֥לֶק וְנַֽחֲלָ֖הֿ אִתְּכֶֽֿם׃
[‏יג] הִשָּׁ֣מֶר לְךָ֔ פֶּן־תַּֽעֲלֶ֖הֿ עֹֽלֹתֶֿ֑יךָֿ בְּכָֿל־מָק֖וֹם אֲשֶׁ֥ר תִּרְאֶֽהֿ׃
[‏יד] כִּ֣י אִם־בַּמָּק֞וֹם אֲשֶׁר־יִבְֿחַ֤ר יְהֹוָה֙ בְּאַחַ֣דֿ שְׁבָֿטֶ֔יךָֿ שָׁ֖ם תַּֽעֲלֶ֣הֿ עֹֽלֹתֶֿ֑יךָֿ וְשָׁ֣ם תַּֽעֲשֶׂ֔הֿ כֹּ֛ל אֲשֶׁ֥ר אָֽנֹכִֿ֖י מְצַוֶּֽךָּ׃
[‏טו] רַק֩ בְּכָֿל־אַוַּ֨תֿ נַפְֿשְׁךָ֜ תִּזְבַּ֣ח׀ וְאָֽכַֿלְתָּ֣ בָֿשָׂ֗ר כְּבִֿרְכַּ֨תֿ יְהֹוָ֧ה אֱלֹהֶ֛יךָֿ אֲשֶׁ֥ר נָֽתַֿן־לְךָֿ֖ בְּכָֿל־שְׁעָרֶ֑יךָֿ הַטָּמֵ֤א וְהַטָּהוֹר֙ יֹֽאֿכְֿלֶ֔נּוּ כַּצְּבִֿ֖י וְכָֽֿאַיָּֽל׃
[‏טז] רַ֥ק הַדָּ֖ם לֹ֣א תֹֿאֿכֵֿ֑לוּ עַל־הָאָ֥רֶץ תִּשְׁפְּכֶֿ֖נּוּ כַּמָּֽיִם׃
[‏יז] לֹֽא־תֿוּכַ֞ל לֶֽאֱכֹֿ֣ל בִּשְׁעָרֶ֗יךָֿ מַעְשַׂ֤ר דְּגָֽֿנְךָ֙ וְתִֿירֹֽשְׁךָֿ֣ וְיִצְהָרֶ֔ךָֿ וּבְֿכֹֿרֹ֥תֿ בְּקָֽרְךָֿ֖ וְצֹאֿנֶ֑ךָֿ וְכָֿל־נְדָֿרֶ֙יךָ֙ אֲשֶׁ֣ר תִּדֹּ֔ר וְנִדְֿבֹֿתֶֿ֖יךָֿ וּתְֿרוּמַ֥תֿ יָדֶֽֿךָֿ׃
[‏יח] כִּ֡י אִם־לִפְֿנֵי֩ יְהֹוָ֨ה אֱלֹהֶ֜יךָֿ תֹּֽאֿכְֿלֶ֗נּוּ בַּמָּקוֹם֙ אֲשֶׁ֨ר יִבְֿחַ֜ר יְהֹוָ֣ה אֱלֹהֶיךָ֘ בּוֹ֒ אַתָּ֨הֿ וּבִֿנְךָֿ֤ וּבִֿתֶּ֙ךָ֙ וְעַבְֿדְּךָֿ֣ וַֽאֲמָתֶ֔ךָֿ וְהַלֵּוִ֖י אֲשֶׁ֣ר בִּשְׁעָרֶ֑יךָֿ וְשָֽׂמַחְתָּ֗ לִפְֿנֵי֙ יְהֹוָ֣ה אֱלֹהֶ֔יךָֿ בְּכֹֿ֖ל מִשְׁלַ֥ח יָדֶֽֿךָֿ׃
[‏יט] הִשָּׁ֣מֶר לְךָ֔ פֶּן־תַּֽעֲזֹ֖בֿ אֶתֿ־הַלֵּוִ֑י כָּל־יָמֶ֖יךָֿ עַל־אַדְֿמָתֶֽֿךָֿ׃ס
[‏כ] כִּֽי־יַרְחִיב֩ יְהֹוָ֨ה אֱלֹהֶ֥יךָֿ אֶֽתֿ־גְּבֻֿלְךָ֘ כַּֽאֲשֶׁ֣ר דִּבֶּר־לָךְ֒ וְאָֽמַרְתָּ֙ אֹֽכְֿלָ֣הֿ בָֿשָׂ֔ר כִּֽי־תְֿאַוֶּ֥הֿ נַפְֿשְׁךָֿ֖ לֶֽאֱכֹֿ֣ל בָּשָׂ֑ר בְּכָֿל־אַוַּ֥תֿ נַפְֿשְׁךָֿ֖ תֹּאֿכַֿ֥ל בָּשָֽׂר׃
[‏כא] כִּֽי־יִרְחַ֨ק מִמְּךָ֜ הַמָּק֗וֹם אֲשֶׁ֨ר יִבְֿחַ֜ר יְהֹוָ֣ה אֱלֹהֶיךָ֘ לָשׂ֣וּם שְׁמ֣וֹ שָׁם֒ וְזָֽבַֿחְתָּ֞ מִבְּקָֽרְךָֿ֣ וּמִצֹּֽאֿנְךָ֗ אֲשֶׁ֨ר נָתַֿ֤ן יְהֹוָה֙ לְךָ֔ כַּֽאֲשֶׁ֖ר צִוִּיתִֿ֑ךָֿ וְאָֽכַֿלְתָּ֙ בִּשְׁעָרֶ֔יךָֿ בְּכֹֿ֖ל אַוַּ֥תֿ נַפְֿשֶֽׁךָֿ׃
[‏כב] אַ֗ךְֿ כַּֽאֲשֶׁ֨ר יֵֽאָכֵֿ֤ל אֶתֿ־הַצְּבִֿי֙ וְאֶתֿ־הָ֣אַיָּ֔ל כֵּ֖ן תֹּֽאֿכְֿלֶ֑נּוּ הַטָּמֵא֙ וְהַטָּה֔וֹר יַחְדָּ֖ו יֹֽאֿכְֿלֶֽנּוּ׃
[‏כג] רַ֣ק חֲזַ֗ק לְבִֿלְתִּי֙ אֲכֹֿ֣ל הַדָּ֔ם כִּ֥י הַדָּ֖ם ה֣וּא הַנָּ֑פֶֿשׁ וְלֹֽא־תֹֿאֿכַֿ֥ל הַנֶּ֖פֶֿשׁ עִם־הַבָּשָֽׂר׃
[‏כד] ל֖אֺ תֹּֽאֿכְֿלֶ֑נּוּ עַל־הָאָ֥רֶץ תִּשְׁפְּכֶֿ֖נּוּ כַּמָּֽיִם׃
[‏כה] ל֖אֺ תֹּֽאֿכְֿלֶ֑נּוּ לְמַ֨עַן יִיטַ֤בֿ לְךָ֙ וּלְבָֿנֶ֣יךָֿ אַֽחֲרֶ֔יךָֿ כִּי־תַֽֿעֲשֶׂ֥הֿ הַיָּשָׁ֖ר בְּעֵינֵ֥י יְהֹוָֽה׃
[‏כו] רַ֧ק קָֽדָֿשֶׁ֛יךָֿ אֲשֶׁר־יִֽהְי֥וּ לְךָֿ֖ וּנְדָֿרֶ֑יךָֿ תִּשָּׂ֣א וּבָ֔אֿתָֿ אֶל־הַמָּק֖וֹם אֲשֶׁר־יִבְֿחַ֥ר יְהֹוָֽה׃
[‏כז] וְעָשִׂ֤יתָֿ עֹֽלֹתֶ֙יךָ֙ הַבָּשָׂ֣ר וְהַדָּ֔ם עַל־מִזְבַּ֖ח יְהֹוָ֣ה אֱלֹהֶ֑יךָֿ וְדַֿם־זְבָֿחֶ֗יךָֿ יִשָּׁפֵֿךְ֙ עַל־מִזְבַּח֙ יְהֹוָ֣ה אֱלֹהֶ֔יךָֿ וְהַבָּשָׂ֖ר תֹּאֿכֵֽֿל׃
[‏כח] שְׁמֹ֣ר וְשָֽׁמַעְתָּ֗ אֵ֚תֿ כָּל־הַדְּבָֿרִ֣ים הָאֵ֔לֶּהֿ אֲשֶׁ֥ר אָֽנֹכִֿ֖י מְצַוֶּ֑ךָּ לְמַעַן֩ יִיטַ֨בֿ לְךָ֜ וּלְבָֿנֶ֤יךָֿ אַֽחֲרֶ֙יךָ֙ עַדֿ־עוֹלָ֔ם כִּ֤י תַֽֿעֲשֶׂה֙ הַטּ֣וֹבֿ וְהַיָּשָׁ֔ר בְּעֵינֵ֖י יְהֹוָ֥ה אֱלֹהֶֽיךָֿ׃ס
[שלישי] [‏כט] כִּֽי־יַכְֿרִית֩ יְהֹוָ֨ה אֱלֹהֶ֜יךָֿ אֶתֿ־הַגּוֹיִ֗ם אֲשֶׁ֨ר אַתָּ֥הֿ בָֿא־שָׁ֛מָּהֿ לָרֶ֥שֶׁתֿ אוֹתָֿ֖ם מִפָּנֶ֑יךָֿ וְיָֽרַשְׁתָּ֣ אֹתָ֔ם וְיָֽשַׁבְֿתָּ֖ בְּאַרְצָֽם׃
[‏ל] הִשָּׁ֣מֶר לְךָ֗ פֶּן־תִּנָּקֵשׁ֙ אַֽחֲרֵיהֶ֔ם אַֽחֲרֵ֖י הִשָּֽׁמְדָֿ֣ם מִפָּנֶ֑יךָֿ וּפֶֿן־תִּדְֿרֹ֨שׁ לֵאֿלֹֽהֵיהֶ֜ם לֵאֿמֹ֗ר אֵיכָ֨הֿ יַֽעַבְֿד֜וּ הַגּוֹיִ֤ם הָאֵ֙לֶּה֙ אֶתֿ־אֱלֹ֣הֵיהֶ֔ם וְאֶֽעֱשֶׂהֿ־כֵּ֖ן גַּם־אָֽנִי׃
[‏לא] לֹא־תַֽֿעֲשֶׂ֣הֿ כֵ֔ן לַֽיהֹוָ֖ה אֱלֹהֶ֑יךָֿ כִּי֩ כָֿל־תּֽוֹעֲבַ֨תֿ יְהֹוָ֜ה אֲשֶׁ֣ר שָׂנֵ֗א עָשׂוּ֙ לֵאֿלֹ֣הֵיהֶ֔ם כִּ֣י גַֿ֤ם אֶתֿ־בְּנֵיהֶם֙ וְאֶתֿ־בְּנֹ֣תֵֿיהֶ֔ם יִשְׂרְפֿ֥וּ בָֿאֵ֖שׁ לֵאֿלֹֽהֵיהֶֽם׃

פרק יג
[‏א] אֵ֣תֿ כָּל־הַדָּבָ֗ר אֲשֶׁ֤ר אָֽנֹכִֿי֙ מְצַוֶּ֣הֿ אֶתְֿכֶ֔ם אֹתֿ֥וֹ תִֿשְׁמְר֖וּ לַֽעֲשׂ֑וֹתֿ לֹֽא־תֹֿסֵ֣ףֿ עָלָ֔יו וְלֹ֥א תִֿגְֿרַ֖ע מִמֶּֽנּוּ׃פ
[‏ב] כִּֽי־יָק֤וּם בְּקִרְבְּךָ֙ נָבִ֔יא א֖וֹ חֹלֵ֣ם חֲל֑וֹם וְנָתַֿ֥ן אֵלֶ֛יךָֿ א֖וֹתֿ א֥וֹ מוֹפֵֽֿתֿ׃
[‏ג] וּבָֿ֤א הָאוֹת֙ וְהַמּוֹפֵ֔תֿ אֲשֶׁר־דִּבֶּ֥ר אֵלֶ֖יךָֿ לֵאֿמֹ֑ר נֵֽלְכָ֞הֿ אַֽחֲרֵ֨י אֱלֹהִ֧ים אֲחֵרִ֛ים אֲשֶׁ֥ר לֹֽא־יְדַֿעְתָּ֖ם וְנָֽעָבְֿדֵֽֿם׃
[‏ד] לֹ֣א תִֿשְׁמַ֗ע אֶל־דִּבְֿרֵי֙ הַנָּבִֿ֣יא הַה֔וּא א֛וֹ אֶל־חוֹלֵ֥ם הַֽחֲל֖וֹם הַה֑וּא כִּ֣י מְנַסֶּ֞הֿ יְהֹוָ֤ה אֱלֹֽהֵיכֶֿם֙ אֶתְֿכֶ֔ם לָדַ֗עַתֿ הֲיִשְׁכֶֿ֤ם אֹֽהֲבִֿים֙ אֶתֿ־יְהֹוָ֣ה אֱלֹֽהֵיכֶ֔ם בְּכָֿל־לְבַֿבְֿכֶֿ֖ם וּבְֿכָֿל־נַפְֿשְׁכֶֽֿם׃
[‏ה] אַֽחֲרֵ֨י יְהֹוָ֧ה אֱלֹֽהֵיכֶֿ֛ם תֵּלֵ֖כֿוּ וְאֹתֿ֣וֹ תִֿירָ֑אוּ וְאֶתֿ־מִצְוֹתָֿ֤יו תִּשְׁמֹ֙רוּ֙ וּבְֿקֹל֣וֹ תִֿשְׁמָ֔עוּ וְאֹתֿ֥וֹ תַֽֿעֲבֹֿ֖דֿוּ וּבֿ֥וֹ תִֿדְֿבָּקֽוּן׃
[‏ו] וְהַנָּבִֿ֣יא הַה֡וּא א֣וֹ חֹלֵם֩ הַֽחֲל֨וֹם הַה֜וּא יוּמָ֗תֿ כִּ֣י דִֿבֶּר־סָ֠רָהֿ עַל־יְהֹוָ֨ה אֱלֹֽהֵיכֶ֜ם הַמּוֹצִ֥יא אֶתְֿכֶֿ֣ם׀ מֵאֶ֣רֶץ מִצְרַ֗יִם וְהַפֹּֽדְֿךָ֙ מִבֵּ֣יתֿ עֲבָֿדִ֔ים לְ‍ֽהַדִּֽיחֲךָ֙ מִן־הַדֶּ֔רֶךְֿ אֲשֶׁ֧ר צִוְּךָֿ֛ יְהֹוָ֥ה אֱלֹהֶ֖יךָֿ לָלֶ֣כֶֿתֿ בָּ֑הּ וּבִֽֿעַרְתָּ֥ הָרָ֖ע מִקִּרְבֶּֽךָֿ׃ס
[‏ז] כִּ֣י יְסִֽיתְֿךָ֡ אָחִ֣יךָֿ בֶֿן־אִ֠מֶּךָֿ אֽוֹ־בִֿנְךָ֙ אֽוֹ־בִֿתְּךָ֜ א֣וֹ׀ אֵ֣שֶׁתֿ חֵיקֶ֗ךָֿ א֧וֹ רֵֽעֲךָֿ֛ אֲשֶׁ֥ר כְּנַפְֿשְׁךָֿ֖ בַּסֵּ֣תֶֿר לֵאֿמֹ֑ר נֵֽלְכָ֗הֿ וְנַֽעַבְֿדָֿה֙ אֱלֹהִ֣ים אֲחֵרִ֔ים אֲשֶׁר֙ לֹ֣א יָדַ֔עְתָּ אַתָּ֖הֿ וַֽאֲבֹֿתֶֽֿיךָֿ׃
[‏ח] מֵֽאֱלֹהֵ֣י הָֽעַמִּ֗ים אֲשֶׁר֙ סְבִֿיבֹֿ֣תֵֿיכֶ֔ם הַקְּרֹבִֿ֣ים אֵלֶ֔יךָֿ א֖וֹ הָֽרְחֹקִ֣ים מִמֶּ֑ךָּ מִקְצֵ֥הֿ הָאָ֖רֶץ וְעַדֿ־קְצֵ֥הֿ הָאָֽרֶץ׃
[‏ט] לֹֽא־תֹֿאֿבֶֿ֣הֿ ל֔וֹ וְלֹ֥א תִֿשְׁמַ֖ע אֵלָ֑יו וְלֹֽא־תָֿח֤וֹס עֵֽינְךָ֙ עָלָ֔יו וְלֹֽא־תַֿחְמֹ֥ל וְלֹֽא־תְֿכַֿסֶּ֖הֿ עָלָֽיו׃
[‏י] כִּ֤י הָרֹג֙ תַּֽהַרְגֶ֔נּוּ יָֽדְֿךָֿ֛ תִּֽהְיֶהֿ־בּ֥וֹ בָֿרִֽאֿשׁוֹנָ֖הֿ לַֽהֲמִיתֿ֑וֹ וְיַ֥דֿ כָּל־הָעָ֖ם בָּאַֽחֲרֹנָֽהֿ׃
[‏יא] וּסְקַלְתּ֥וֹ בָֽֿאֲבָֿנִ֖ים וָמֵ֑תֿ כִּ֣י בִֿקֵּ֗שׁ לְ‍ֽהַדִּֽיחֲךָ֙ מֵעַל֙ יְהֹוָ֣ה אֱלֹהֶ֔יךָֿ הַמּוֹצִֽיאֲךָֿ֛ מֵאֶ֥רֶץ מִצְרַ֖יִם מִבֵּ֥יתֿ עֲבָֿדִֽֿים׃
[‏יב] וְכָ֨ל־יִשְׂרָאֵ֔ל יִשְׁמְע֖וּ וְיִֽרָא֑וּן וְלֹֽא־יוֹסִ֣פֿוּ לַֽעֲשׂ֗וֹתֿ כַּדָּבָֿ֥ר הָרָ֛ע הַזֶּ֖הֿ בְּקִרְבֶּֽךָֿ׃ס
[‏יג] כִּֽי־תִֿשְׁמַ֞ע בְּאַחַ֣תֿ עָרֶ֗יךָֿ אֲשֶׁר֩ יְהֹוָ֨ה אֱלֹהֶ֜יךָֿ נֹתֵֿ֥ן לְךָֿ֛ לָשֶׁ֥בֶֿתֿ שָׁ֖ם לֵאֿמֹֽר׃
[‏יד] יָֽצְא֞וּ אֲנָשִׁ֤ים בְּנֵֽי־בְֿלִיַּ֙עַל֙ מִקִּרְבֶּ֔ךָֿ וַיַּדִּ֛יחוּ אֶתֿ־יֹֽשְׁבֵֿ֥י עִירָ֖ם לֵאֿמֹ֑ר נֵֽלְכָ֗הֿ וְנַֽעַבְֿדָֿ֛הֿ אֱלֹהִ֥ים אֲחֵרִ֖ים אֲשֶׁ֥ר לֹֽא־יְדַֿעְתֶּֽם׃
[‏טו] וְדָֽֿרַשְׁתָּ֧ וְחָֽקַרְתָּ֧ וְשָֽׁאַלְתָּ֖ הֵיטֵ֑בֿ וְהִנֵּ֤הֿ אֱמֶת֙ נָכֿ֣וֹן הַדָּבָ֔ר נֶֽעֶשְׂתָֿ֛הֿ הַתּֽוֹעֵבָֿ֥הֿ הַזֹּ֖אֿתֿ בְּקִרְבֶּֽךָֿ׃
[‏טז] הַכֵּ֣הֿ תַֿכֶּ֗הֿ אֶתֿ־יֹֽשְׁבֵֿ֛י הָעִ֥יר הַהִ֖וא לְפִֿי־חָ֑רֶבֿ הַֽחֲרֵ֨ם אֹתָֿ֧הּ וְאֶתֿ־כָּל־אֲשֶׁר־בָּ֛הּ וְאֶתֿ־בְּהֶמְתָּ֖הּ לְפִֿי־חָֽרֶבֿ׃
[‏יז] וְאֶתֿ־כָּל־שְׁלָלָ֗הּ תִּקְבֹּץ֘ אֶל־תּ֣וֹךְֿ רְחֹבָֿהּ֒ וְשָֽׂרַפְֿתָּ֙ בָֿאֵ֜שׁ אֶתֿ־הָעִ֤יר וְאֶתֿ־כָּל־שְׁלָלָהּ֙ כָּלִ֔יל לַֽיהֹוָ֖ה אֱלֹהֶ֑יךָֿ וְהָֽיְתָֿה֙ תֵּ֣ל עוֹלָ֔ם לֹ֥א תִֿבָּנֶ֖הֿ עֽוֹדֿ׃
[‏יח] וְלֹֽא־יִדְֿבַּ֧ק בְּיָֽדְֿךָֿ֛ מְא֖וּמָהֿ מִן־הַחֵ֑רֶם לְמַעַן֩ יָשׁ֨וּבֿ יְהֹוָ֜ה מֵֽחֲר֣וֹן אַפּ֗וֹ וְנָֽתַֿן־לְךָֿ֤ רַֽחֲמִים֙ וְרִֽחַמְךָֿ֣ וְהִרְבֶּ֔ךָֿ כַּֽאֲשֶׁ֥ר נִשְׁבַּ֖ע לַֽאֲבֹֿתֶֽֿיךָֿ׃
[‏יט] כִּ֣י תִֿשְׁמַ֗ע בְּקוֹל֙ יְהֹוָ֣ה אֱלֹהֶ֔יךָֿ לִשְׁמֹר֙ אֶתֿ־כָּל־מִצְוֹתָ֔יו אֲשֶׁ֛ר אָֽנֹכִֿ֥י מְצַוְּךָֿ֖ הַיּ֑וֹם לַֽעֲשׂוֹת֙ הַיָּשָׁ֔ר בְּעֵינֵ֖י יְהֹוָ֥ה אֱלֹהֶֽיךָֿ׃ס

פרק יד
[רביעי] [‏א] בָּנִ֣ים אַתֶּ֔ם לַֽיהֹוָ֖ה אֱלֹֽהֵיכֶֿ֑ם לֹ֣א תִֿתְֿגֹּֽדְֿד֗וּ וְלֹֽא־תָֿשִׂ֧ימוּ קָרְחָ֛הֿ בֵּ֥ין עֵֽינֵיכֶֿ֖ם לָמֵֽתֿ׃
[‏ב] כִּ֣י עַ֤ם קָדֿוֹשׁ֙ אַתָּ֔הֿ לַֽיהֹוָ֖ה אֱלֹהֶ֑יךָֿ וּבְֿךָ֞ בָּחַ֣ר יְהֹוָ֗ה‌ לִֽהְי֥וֹתֿ לוֹ֙ לְעַ֣ם סְגֻֿלָּ֔הֿ מִכֹּל֙ הָֽעַמִּ֔ים אֲשֶׁ֖ר עַל־פְּנֵ֥י הָֽאֲדָֿמָֽהֿ׃ס
[‏ג] לֹ֥א תֹֿאֿכַֿ֖ל כָּל־תּֽוֹעֵבָֽֿהֿ׃
[‏ד] זֹ֥אֿתֿ הַבְּהֵמָ֖הֿ אֲשֶׁ֣ר תֹּאֿכֵֿ֑לוּ שׁ֕וֹר שֵׂ֥הֿ כְֿשָׂבִֿ֖ים וְשֵׂ֥הֿ עִזִּֽים׃
[‏ה] אַיָּ֥ל וּצְבִֿ֖י וְיַחְמ֑וּר וְאַקּ֥וֹ וְדִֿישֹׁ֖ן וּתְֿא֥וֹ וָזָֽמֶר׃
[‏ו] וְכָֿל־בְּהֵמָ֞הֿ מַפְֿרֶ֣סֶתֿ פַּרְסָ֗הֿ וְשֹׁסַ֤עַתֿ שֶׁ֙סַע֙ שְׁתֵּ֣י פְֿרָס֔וֹתֿ מַֽעֲלַ֥תֿ גֵּרָ֖הֿ בַּבְּהֵמָ֑הֿ אֹתָֿ֖הּ תֹּאֿכֵֽֿלוּ׃
[‏ז] אַ֣ךְֿ אֶתֿ־זֶ֞הֿ לֹ֤א תֹֽֿאֿכְֿלוּ֙ מִמַּֽעֲלֵ֣י הַגֵּרָ֔הֿ וּמִמַּפְֿרִיסֵ֥י הַפַּרְסָ֖הֿ הַשְּׁסוּעָ֑הֿ אֶתֿ־הַ֠גָּמָל וְאֶתֿ־הָֽאַרְנֶ֨בֶֿתֿ וְאֶתֿ־הַשָּׁפָ֜ן כִּי־מַֽעֲלֵ֧הֿ גֵֿרָ֣הֿ הֵ֗מָּהֿ וּפַֿרְסָה֙ לֹ֣א הִפְֿרִ֔יסוּ טְמֵאִ֥ים הֵ֖ם לָכֶֽֿם׃
[‏ח] וְאֶֽתֿ־הַֽ֠חֲזִיר כִּֽי־מַפְֿרִ֨יס פַּרְסָ֥הֿ הוּא֙ וְלֹ֣א גֵֿרָ֔הֿ טָמֵ֥א ה֖וּא לָכֶֿ֑ם מִבְּשָׂרָם֙ לֹ֣א תֹֿאֿכֵ֔לוּ וּבְֿנִבְֿלָתָֿ֖ם לֹ֥א תִֿגָּֽעוּ׃ס
[‏ט] אֶתֿ־זֶה֙ תֹּֽאֿכְֿל֔וּ מִכֹּ֖ל אֲשֶׁ֣ר בַּמָּ֑יִם כֹּ֧ל אֲשֶׁר־ל֛וֹ סְנַפִּ֥יר וְקַשְׂקֶ֖שֶׂתֿ תֹּאֿכֵֽֿלוּ׃
[‏י] וְכֹ֨ל אֲשֶׁ֧ר אֵֽין־ל֛וֹ סְנַפִּ֥יר וְקַשְׂקֶ֖שֶׂתֿ לֹ֣א תֹֿאֿכֵֿ֑לוּ טָמֵ֥א ה֖וּא לָכֶֽֿם׃ס
[‏יא] כָּל־צִפּ֥וֹר טְהֹרָ֖הֿ תֹּאֿכֵֽֿלוּ׃
[‏יב] וְזֶ֕הֿ אֲשֶׁ֥ר לֹא־תֹֽֿאֿכְֿל֖וּ מֵהֶ֑ם הַנֶּ֥שֶׁר וְהַפֶּ֖רֶס וְהָֽעָזְנִיָּֽהֿ׃
[‏יג] וְהָֽרָאָה֙ וְאֶתֿ־הָ֣אַיָּ֔הֿ וְהַדַּיָּ֖הֿ לְמִינָֽהּ׃
[‏יד] וְאֵ֥תֿ כָּל־עֹרֵ֖בֿ לְמִינֽוֹ׃
[‏טו] וְאֵת֙ בַּ֣תֿ ‍ֽהַיַּֽעֲנָ֔הֿ וְאֶתֿ־הַתַּחְמָ֖ס וְאֶתֿ־הַשָּׁ֑חַףֿ וְאֶתֿ־הַנֵּ֖ץ לְמִינֵֽהוּ׃
[‏טז] אֶתֿ־הַכּ֥וֹס וְאֶתֿ־הַיַּנְשׁ֖וּףֿ וְהַתִּנְשָֽׁמֶתֿ׃
[‏יז] וְהַקָּאָ֥תֿ וְאֶתֿ־הָֽרָחָ֖מָהֿ וְאֶתֿ־הַשָּׁלָֽךְֿ׃
[‏יח] וְהַ֣חֲסִידָ֔הֿ וְהָֽאֲנָפָֿ֖הֿ לְמִינָ֑הּ וְהַדּוּכִֿיפַֿ֖תֿ וְהָֽעֲטַלֵּֽףֿ׃
[‏יט] וְכֹֿל֙ שֶׁ֣רֶץ הָע֔וֹףֿ טָמֵ֥א ה֖וּא לָכֶֿ֑ם ל֖אֺ יֵֽאָכֵֽֿלוּ׃
[‏כ] כָּל־ע֥וֹףֿ טָה֖וֹר תֹּאֿכֵֽֿלוּ׃
[‏כא] לֹ֣א תֹֽֿאֿכְֿל֣וּ כָֿל־נְ֠בֵֿלָהֿ לַגֵּ֨ר אֲשֶׁר־בִּשְׁעָרֶ֜יךָֿ תִּתְּנֶ֣נָּהֿ וַֽאֲכָֿלָ֗הּ א֤וֹ מָכֹֿר֙ לְנָכְֿרִ֔י כִּ֣י עַ֤ם קָדֿוֹשׁ֙ אַתָּ֔הֿ לַֽיהֹוָ֖ה אֱלֹהֶ֑יךָֿ לֹֽא־תְֿבַֿשֵּׁ֥ל גְּדִֿ֖י בַּֽחֲלֵ֥בֿ אִמּֽוֹ׃פ
[חמישי] [‏כב] עַשֵּׂ֣ר תְּעַשֵּׂ֔ר אֵ֖תֿ כָּל־תְּבֿוּאַ֣תֿ זַרְעֶ֑ךָֿ הַיֹּצֵ֥א הַשָּׂדֶֿ֖הֿ שָׁנָ֥הֿ שָׁנָֽהֿ׃
[‏כג] וְאָֽכַֿלְתָּ֞ לִפְֿנֵ֣י׀ יְהֹוָ֣ה אֱלֹהֶ֗יךָֿ בַּמָּק֣וֹם אֲשֶׁר־יִבְֿחַר֘ לְשַׁכֵּ֣ן שְׁמ֣וֹ שָׁם֒ מַעְשַׂ֤ר דְּגָֽֿנְךָ֙ תִּירֹֽשְׁךָֿ֣ וְיִצְהָרֶ֔ךָֿ וּבְֿכֹֿרֹ֥תֿ בְּקָֽרְךָֿ֖ וְצֹאֿנֶ֑ךָֿ לְמַ֣עַן תִּלְמַ֗דֿ לְיִרְאָ֛הֿ אֶתֿ־יְהֹוָ֥ה אֱלֹהֶ֖יךָֿ כָּל־הַיָּמִֽים׃
[‏כד] וְכִֽֿי־יִרְבֶּ֨הֿ מִמְּךָ֜ הַדֶּ֗רֶךְֿ כִּ֣י לֹ֣א תֿוּכַֿל֘ שְׂאֵתֿוֹ֒ כִּֽי־יִרְחַ֤ק מִמְּךָ֙ הַמָּק֔וֹם אֲשֶׁ֤ר יִבְֿחַר֙ יְהֹוָ֣ה אֱלֹהֶ֔יךָֿ לָשׂ֥וּם שְׁמ֖וֹ שָׁ֑ם כִּ֥י יְבָֽֿרֶכְֿךָֿ֖ יְהֹוָ֥ה אֱלֹהֶֽיךָֿ׃
[‏כה] וְנָֽתַֿתָּ֖הֿ בַּכָּ֑סֶףֿ וְצַרְתָּ֤ הַכֶּ֙סֶף֙ בְּיָ֣דְֿךָ֔ וְהָֽלַכְֿתָּ֙ אֶל־הַמָּק֔וֹם אֲשֶׁ֥ר יִבְֿחַ֛ר יְהֹוָ֥ה אֱלֹהֶ֖יךָֿ בּֽוֹ׃
[‏כו] וְנָֽתַֿתָּ֣הֿ הַכֶּ֡סֶףֿ בְּכֹֿל֩ אֲשֶׁר־תְּאַוֶּ֨הֿ נַפְֿשְׁךָ֜ בַּבָּקָ֣ר וּבַֿצֹּ֗אֿן וּבַֿיַּ֙יִן֙ וּבַֿשֵּׁכָ֔ר וּבְֿכֹֿ֛ל אֲשֶׁ֥ר תִּֽשְׁאָֽלְךָֿ֖ נַפְֿשֶׁ֑ךָֿ וְאָכַֿ֣לְתָּ שָּׁ֗ם לִפְֿנֵי֙ יְהֹוָ֣ה אֱלֹהֶ֔יךָֿ וְשָֽׂמַחְתָּ֖ אַתָּ֥הֿ וּבֵֿיתֶֽֿךָֿ׃
[‏כז] וְהַלֵּוִ֥י אֲשֶׁר־בִּשְׁעָרֶ֖יךָֿ לֹ֣א תַֽֿעַזְבֶֿ֑נּוּ כִּ֣י אֵ֥ין ל֛וֹ חֵ֥לֶק וְנַֽחֲלָ֖הֿ עִמָּֽךְֿ׃ס
[‏כח] מִקְצֵ֣הֿ׀ שָׁלֹ֣שׁ שָׁנִ֗ים תּֽוֹצִיא֙ אֶתֿ־כָּל־מַעְשַׂר֙ תְּבֿוּאָ֣תְֿךָ֔ בַּשָּׁנָ֖הֿ הַהִ֑וא וְהִנַּחְתָּ֖ בִּשְׁעָרֶֽיךָֿ׃
[‏כט] וּבָֿ֣א הַלֵּוִ֡י כִּ֣י אֵֽין־לוֹ֩ חֵ֨לֶק וְנַֽחֲלָ֜הֿ עִמָּ֗ךְֿ וְ֠הַגֵּר וְהַיָּתֿ֤וֹם וְהָֽאַלְמָנָה֙ אֲשֶׁ֣ר בִּשְׁעָרֶ֔יךָֿ וְאָֽכְֿל֖וּ וְשָׂבֵֿ֑עוּ לְמַ֤עַן יְבָֽֿרֶכְֿךָ֙ יְהֹוָ֣ה אֱלֹהֶ֔יךָֿ בְּכָֿל־מַֽעֲשֵׂ֥הֿ יָֽדְֿךָֿ֖ אֲשֶׁ֥ר תַּֽעֲשֶֽׂהֿ׃ס

פרק טו
[ששי] [‏א] מִקֵּ֥ץ שֶֽׁבַֿע־שָׁנִ֖ים תַּֽעֲשֶׂ֥הֿ שְׁמִטָּֽהֿ׃
[‏ב] וְזֶה֘ דְּבַֿ֣ר הַשְּׁמִטָּה֒ שָׁמ֗וֹט כָּל־בַּ֙עַל֙ מַשֵּׁ֣הֿ יָד֔וֹ אֲשֶׁ֥ר יַשֶּׁ֖הֿ בְּרֵעֵ֑הוּ לֹֽא־יִגֹּ֤שׂ אֶתֿ־רֵעֵ֙הוּ֙ וְאֶתֿ־אָחִ֔יו כִּֽי־קָרָ֥א שְׁמִטָּ֖הֿ לַֽיהֹוָֽה׃
[‏ג] אֶתֿ־הַנָּכְֿרִ֖י תִּגֹּ֑שׂ וַֽאֲשֶׁ֨ר יִֽהְיֶ֥הֿ לְךָֿ֛ אֶתֿ־אָחִ֖יךָֿ תַּשְׁמֵ֥ט יָדֶֽֿךָֿ׃
[‏ד] אֶ֕פֶֿס כִּ֛י לֹ֥א יִֽהְיֶהֿ־בְּךָֿ֖ אֶבְֿי֑וֹן כִּֽי־בָֿרֵ֤ךְֿ יְבָֽֿרֶכְֿךָ֙ יְהֹוָ֔ה‌ בָּאָ֕רֶץ אֲשֶׁר֙ יְהֹוָ֣ה אֱלֹהֶ֔יךָֿ נֹתֵֽֿן־לְךָֿ֥ נַֽחֲלָ֖הֿ לְרִשְׁתָּֽהּ׃
[‏ה] רַ֚ק אִם־שָׁמ֣וֹעַ תִּשְׁמַ֔ע בְּק֖וֹל יְהֹוָ֣ה אֱלֹהֶ֑יךָֿ לִשְׁמֹ֤ר לַֽעֲשׂוֹת֙ אֶתֿ־כָּל־הַמִּצְוָ֣הֿ הַזֹּ֔אֿתֿ אֲשֶׁ֛ר אָֽנֹכִֿ֥י מְצַוְּךָֿ֖ הַיּֽוֹם׃
[‏ו] כִּֽי־יְהֹוָ֤ה אֱלֹהֶ֙יךָ֙ בֵּֽרַכְֿךָ֔ כַּֽאֲשֶׁ֖ר דִּבֶּר־לָ֑ךְֿ וְהַֽעֲבַֿטְתָּ֞ גּוֹיִ֣ם רַבִּ֗ים וְאַתָּה֙ לֹ֣א תַֽֿעֲבֹ֔ט וּמָֽשַׁלְתָּ֙ בְּגֿוֹיִ֣ם רַבִּ֔ים וּבְֿךָֿ֖ לֹ֥א יִמְשֹֽׁלוּ׃ס
[‏ז] כִּי־יִֽהְיֶה֩ בְֿךָ֙ אֶבְֿי֜וֹן מֵֽאַחַ֤דֿ אַחֶ֙יךָ֙ בְּאַחַ֣דֿ שְׁעָרֶ֔יךָֿ בְּאַ֨רְצְךָ֔ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֣ן לָ֑ךְֿ ל֧אֺ תְֿאַמֵּ֣ץ אֶתֿ־לְבָֽֿבְֿךָ֗ וְלֹ֤א תִֿקְפֹּץ֙ אֶתֿ־יָ֣דְֿךָ֔ מֵֽאָחִ֖יךָֿ הָֽאֶבְֿיֽוֹן׃
[‏ח] כִּֽי־פָֿתֹֿ֧חַ תִּפְֿתַּ֛ח אֶתֿ־יָֽדְֿךָֿ֖ ל֑וֹ וְהַֽעֲבֵֿט֙ תַּֽעֲבִֿיטֶ֔נּוּ דֵּ֚י מַחְסֹר֔וֹ אֲשֶׁ֥ר יֶחְסַ֖ר לֽוֹ׃
[‏ט] הִשָּׁ֣מֶר לְךָ֡ פֶּן־יִֽהְיֶ֣הֿ דָֿבָֿר֩ עִם־לְבָֽֿבְֿךָ֙ בְֿלִיַּ֜עַל לֵאֿמֹ֗ר קָֽרְבָֿ֣הֿ שְׁנַתֿ־הַשֶּׁבַֿע֘ שְׁנַ֣תֿ הַשְּׁמִטָּה֒ וְרָעָ֣הֿ עֵֽינְךָ֗ בְּאָחִ֙יךָ֙ הָֽאֶבְֿי֔וֹן וְלֹ֥א תִֿתֵּ֖ן ל֑וֹ וְקָרָ֤א עָלֶ֙יךָ֙ אֶל־יְהֹוָ֔ה וְהָיָ֥הֿ בְֿךָֿ֖ חֵֽטְא׃
[‏י] נָתֿ֤וֹן תִּתֵּן֙ ל֔וֹ וְלֹֽא־יֵרַ֥ע לְבָֽֿבְֿךָֿ֖ בְּתִֿתְּךָֿ֣ ל֑וֹ כִּ֞י בִּגְֿלַ֣ל׀ הַדָּבָֿ֣ר הַזֶּ֗הֿ יְבָֽֿרֶכְֿךָ֙ יְהֹוָ֣ה אֱלֹהֶ֔יךָֿ בְּכָ֨ל־מַֽעֲשֶׂ֔ךָֿ וּבְֿכֹֿ֖ל מִשְׁלַ֥ח יָדֶֽֿךָֿ׃
[‏יא] כִּ֛י לֹֽא־יֶחְדַּ֥ל אֶבְֿי֖וֹן מִקֶּ֣רֶבֿ הָאָ֑רֶץ עַל־כֵּ֞ן אָֽנֹכִֿ֤י מְצַוְּךָ֙ לֵאֿמֹ֔ר פָּ֠תֹֿחַ תִּפְֿתַּ֨ח אֶתֿ־יָֽדְֿךָ֜ לְאָחִ֧יךָֿ לַֽעֲנִיֶּ֛ךָֿ וּֽלְאֶבְֿיֹֽנְךָֿ֖ בְּאַרְצֶֽךָֿ׃ס
[‏יב] כִּֽי־יִמָּכֵ֨ר לְךָ֜ אָחִ֣יךָֿ הָֽעִבְֿרִ֗י א֚וֹ הָֽעִבְֿרִיָּ֔הֿ וַֽעֲבָֽֿדְֿךָֿ֖ שֵׁ֣שׁ שָׁנִ֑ים וּבַֿשָּׁנָה֙ הַשְּׁבִֿיעִ֔תֿ תְּשַׁלְּחֶ֥נּוּ חָפְֿשִׁ֖י מֵֽעִמָּֽךְֿ׃
[‏יג] וְכִֽֿי־תְֿשַׁלְּחֶ֥נּוּ חָפְֿשִׁ֖י מֵֽעִמָּ֑ךְֿ לֹ֥א תְֿשַׁלְּחֶ֖נּוּ רֵיקָֽם׃
[‏יד] הַֽעֲנֵ֤יק תַּֽעֲנִיק֙ ל֔וֹ מִצֹּ֣אֿנְךָ֔ וּמִֽגָּרְנְךָֿ֖ וּמִיִּקְבֶֿ֑ךָֿ אֲשֶׁ֧ר בֵּֽרַכְֿךָֿ֛ יְהֹוָ֥ה אֱלֹהֶ֖יךָֿ תִּֽתֶּן־לֽוֹ׃
[‏טו] וְזָֽכַֿרְתָּ֗ כִּ֣י עֶ֤בֶֿדֿ הָיִ֙יתָ֙ בְּאֶ֣רֶץ מִצְרַ֔יִם ‍ֽוַיִּפְֿדְּךָֿ֖ יְהֹוָ֣ה אֱלֹהֶ֑יךָֿ עַל־כֵּ֞ן אָֽנֹכִֿ֧י מְצַוְּךָֿ֛ אֶתֿ־הַדָּבָֿ֥ר הַזֶּ֖הֿ הַיּֽוֹם׃
[‏טז] וְהָיָה֙ כִּֽי־יֹאֿמַ֣ר אֵלֶ֔יךָֿ לֹ֥א אֵצֵ֖א מֵֽעִמָּ֑ךְֿ כִּ֤י אֲהֵֽבְֿךָ֙ וְאֶתֿ־בֵּיתֶ֔ךָֿ כִּי־ט֥וֹבֿ ל֖וֹ עִמָּֽךְֿ׃
[‏יז] וְלָֽקַחְתָּ֣ אֶתֿ־הַמַּרְצֵ֗עַ וְנָֽתַֿתָּ֤הֿ בְֿאָזְנוֹ֙ וּבַֿדֶּ֔לֶתֿ וְהָיָ֥הֿ לְךָֿ֖ עֶ֣בֶֿדֿ עוֹלָ֑ם וְאַ֥ףֿ לַֽאֲמָֽתְֿךָֿ֖ תַּֽעֲשֶׂהֿ־כֵּֽן׃
[‏יח] לֹֽא־יִקְשֶׁ֣הֿ בְֿעֵינֶ֗ךָֿ בְּשַׁלֵּֽחֲךָ֙ אֹתֿ֤וֹ חָפְֿשִׁי֙ מֵֽעִמָּ֔ךְֿ כִּ֗י מִשְׁנֶה֙ שְׂכַֿ֣ר שָׂכִ֔יר עֲבָֽֿדְֿךָֿ֖ שֵׁ֣שׁ שָׁנִ֑ים וּבֵֽֿרַכְֿךָ֙ יְהֹוָ֣ה אֱלֹהֶ֔יךָֿ בְּכֹֿ֖ל אֲשֶׁ֥ר תַּֽעֲשֶֽׂהֿ׃פ
[שביעי] [‏יט] כָּֽל־הַבְּכ֡וֹר אֲשֶׁר֩ יִוָּלֵ֨דֿ בִּבְֿקָֽרְךָֿ֤ וּבְֿצֹֽאֿנְךָ֙ הַזָּכָ֔ר תַּקְדִּ֖ישׁ לַֽיהֹוָ֣ה אֱלֹהֶ֑יךָֿ לֹ֤א תַֽֿעֲבֹֿד֙ בִּבְֿכֹֿ֣ר שׁוֹרֶ֔ךָֿ וְלֹ֥א תָֿגֹֿ֖ז בְּכֿ֥וֹר צֹאֿנֶֽךָֿ׃ס
[‏כ] לִפְֿנֵי֩ יְהֹוָ֨ה אֱלֹהֶ֤יךָֿ תֹֽֿאֿכְֿלֶ֙נּוּ֙ שָׁנָ֣הֿ בְֿשָׁנָ֔הֿ בַּמָּק֖וֹם אֲשֶׁר־יִבְֿחַ֣ר יְהֹוָ֑ה אַתָּ֖הֿ וּבֵֿיתֶֽֿךָֿ׃
[‏כא] וְכִֿי־יִֽהְיֶ֨הֿ ב֜וֹ מ֗וּם פִּסֵּ֙חַ֙ א֣וֹ עִוֵּ֔ר כֹּ֖ל מ֣וּם רָ֑ע לֹ֣א תִֿזְבָּחֶ֔נּוּ לַֽיהֹוָ֖ה אֱלֹהֶֽיךָֿ׃
[‏כב] בִּשְׁעָרֶ֖יךָֿ תֹּֽאֿכְֿלֶ֑נּוּ הַטָּמֵ֤א וְהַטָּהוֹר֙ יַחְדָּ֔ו כַּצְּבִֿ֖י וְכָֽֿאַיָּֽל׃
[‏כג] רַ֥ק אֶתֿ־דָּמ֖וֹ לֹ֣א תֹֿאֿכֵֿ֑ל עַל־הָאָ֥רֶץ תִּשְׁפְּכֶֿ֖נּוּ כַּמָּֽיִם׃פ

פרק טז
[‏א] שָׁמוֹר֙ אֶתֿ־חֹ֣דֶֿשׁ הָֽאָבִ֔יבֿ וְעָשִׂ֣יתָֿ פֶּ֔סַח לַֽיהֹוָ֖ה אֱלֹהֶ֑יךָֿ כִּ֞י בְּחֹ֣דֶֿשׁ הָֽאָבִ֗יבֿ הוֹצִ֨יאֲךָ֜ יְהֹוָ֧ה אֱלֹהֶ֛יךָֿ מִמִּצְרַ֖יִם לָֽיְלָהֿ׃
[‏ב] וְזָבַֿ֥חְתָּ פֶּ֛סַח לַֽיהֹוָ֥ה אֱלֹהֶ֖יךָֿ צֹ֣אֿן וּבָֿקָ֑ר בַּמָּקוֹם֙ אֲשֶׁר־יִבְֿחַ֣ר יְהֹוָ֔ה לְשַׁכֵּ֥ן שְׁמ֖וֹ שָֽׁם׃
[‏ג] לֹֽא־תֹֿאֿכַֿ֤ל עָלָיו֙ חָמֵ֔ץ שִׁבְֿעַ֥תֿ יָמִ֛ים תֹּֽאֿכַֿל־עָלָ֥יו מַצּ֖וֹתֿ לֶ֣חֶם עֹ֑נִי כִּ֣י בְֿחִפָּז֗וֹן יָצָ֙אֿתָ֙ מֵאֶ֣רֶץ מִצְרַ֔יִם לְמַ֣עַן תִּזְכֹּ֗ר אֶתֿ־י֤וֹם צֵֽאֿתְֿךָ֙ מֵאֶ֣רֶץ מִצְרַ֔יִם כֹּ֖ל יְמֵ֥י חַיֶּֽיךָֿ׃
[‏ד] וְלֹא־יֵֽרָאֶ֨הֿ לְךָֿ֥ שְׂאֹ֛ר בְּכָֿל־גְּבֻֽֿלְךָֿ֖ שִׁבְֿעַ֣תֿ יָמִ֑ים וְלֹֽא־יָלִ֣ין מִן־הַבָּשָׂ֗ר אֲשֶׁ֨ר תִּזְבַּ֥ח בָּעֶ֛רֶבֿ בַּיּ֥וֹם הָֽרִאֿשׁ֖וֹן לַבֹּֽקֶר׃
[‏ה] לֹ֥א תֿוּכַֿ֖ל לִזְבֹּ֣חַ אֶתֿ־הַפָּ֑סַח בְּאַחַ֣דֿ שְׁעָרֶ֔יךָֿ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֥ן לָֽךְֿ׃
[‏ו] כִּ֠י אִֽם־אֶל־הַמָּק֞וֹם אֲשֶׁר־יִבְֿחַ֨ר יְהֹוָ֤ה אֱלֹהֶ֙יךָ֙ לְשַׁכֵּ֣ן שְׁמ֔וֹ שָׁ֛ם תִּזְבַּ֥ח אֶתֿ־הַפֶּ֖סַח בָּעָ֑רֶבֿ כְּבֿ֣וֹא הַשֶּׁ֔מֶשׁ מוֹעֵ֖דֿ צֵֽאֿתְֿךָֿ֥ מִמִּצְרָֽיִם׃
[‏ז] וּבִֿשַּׁלְתָּ֙ וְאָ֣כַֿלְתָּ֔ בַּמָּק֕וֹם אֲשֶׁ֥ר יִבְֿחַ֛ר יְהֹוָ֥ה אֱלֹהֶ֖יךָֿ בּ֑וֹ וּפָֿנִ֣יתָֿ בַֿבֹּ֔קֶר וְהָֽלַכְֿתָּ֖ לְאֹֽהָלֶֽיךָֿ׃
[‏ח] שֵׁ֥שֶׁתֿ יָמִ֖ים תֹּאֿכַֿ֣ל מַצּ֑וֹתֿ וּבַֿיּ֣וֹם הַשְּׁבִֿיעִ֗י עֲצֶ֙רֶת֙ לַֽיהֹוָ֣ה אֱלֹהֶ֔יךָֿ לֹ֥א תַֽֿעֲשֶׂ֖הֿ מְלָאֿכָֽֿהֿ׃ס
[‏ט] שִׁבְֿעָ֥הֿ שָֽׁבֻֿעֹ֖תֿ תִּסְפָּר־לָ֑ךְֿ מֵֽהָחֵ֤ל חֶרְמֵשׁ֙ בַּקָּמָ֔הֿ תָּחֵ֣ל לִסְפֹּ֔ר שִׁבְֿעָ֖הֿ שָֽׁבֻֿעֽוֹתֿ׃
[‏י] וְעָשִׂ֜יתָֿ חַ֤גֿ שָֽׁבֻֿעוֹת֙ לַֽיהֹוָ֣ה אֱלֹהֶ֔יךָֿ מִסַּ֛תֿ נִדְֿבַֿ֥תֿ יָֽדְֿךָֿ֖ אֲשֶׁ֣ר תִּתֵּ֑ן כַּֽאֲשֶׁ֥ר יְבָֽֿרֶכְֿךָֿ֖ יְהֹוָ֥ה אֱלֹהֶֽיךָֿ׃
[‏יא] וְשָֽׂמַחְתָּ֞ לִפְֿנֵ֣י׀ יְהֹוָ֣ה אֱלֹהֶ֗יךָֿ אַתָּ֨הֿ וּבִֿנְךָֿ֣ וּבִֿתֶּךָ֘ וְעַבְֿדְּךָֿ֣ וַֽאֲמָתֶֿךָ֒ וְהַלֵּוִי֙ אֲשֶׁ֣ר בִּשְׁעָרֶ֔יךָֿ וְהַגֵּ֛ר וְהַיָּתֿ֥וֹם וְהָֽאַלְמָנָ֖הֿ אֲשֶׁ֣ר בְּקִרְבֶּ֑ךָֿ בַּמָּק֗וֹם אֲשֶׁ֤ר יִבְֿחַר֙ יְהֹוָ֣ה אֱלֹהֶ֔יךָֿ לְשַׁכֵּ֥ן שְׁמ֖וֹ שָֽׁם׃
[‏יב] וְזָ֣כַֿרְתָּ֔ כִּי־עֶ֥בֶֿדֿ הָיִ֖יתָֿ בְּמִצְרָ֑יִם וְשָֽׁמַרְתָּ֣ וְעָשִׂ֔יתָֿ אֶתֿ־הַֽחֻקִּ֖ים הָאֵֽלֶּהֿ׃פ
[מפטיר] [‏יג] חַ֧גֿ הַסֻּכֹּ֛תֿ תַּֽעֲשֶׂ֥הֿ לְךָֿ֖ שִׁבְֿעַ֣תֿ יָמִ֑ים בְּאָ֨סְפְּךָ֔ מִֽגָּרְנְךָֿ֖ וּמִיִּקְבֶֽֿךָֿ׃
[‏יד] וְשָֽׂמַחְתָּ֖ בְּחַגֶּ֑ךָֿ אַתָּ֨הֿ וּבִֿנְךָֿ֤ וּבִֿתֶּ֙ךָ֙ וְעַבְֿדְּךָֿ֣ וַֽאֲמָתֶ֔ךָֿ וְהַלֵּוִ֗י וְהַגֵּ֛ר וְהַיָּתֿ֥וֹם וְהָֽאַלְמָנָ֖הֿ אֲשֶׁ֥ר בִּשְׁעָרֶֽיךָֿ׃
[‏טו] שִׁבְֿעַ֣תֿ יָמִ֗ים תָּחֹג֙ לַֽיהֹוָ֣ה אֱלֹהֶ֔יךָֿ בַּמָּק֖וֹם אֲשֶׁר־יִבְֿחַ֣ר יְהֹוָ֑ה כִּ֣י יְבָֽֿרֶכְֿךָ֞ יְהֹוָ֣ה אֱלֹהֶ֗יךָֿ בְּכָֿל־תְּבֿוּאָֽתְֿךָ֙ וּבְֿכֹֿל֙ מַֽעֲשֵׂ֣הֿ יָדֶ֔יךָֿ וְהָיִ֖יתָֿ אַ֥ךְֿ שָׂמֵֽחַ׃
[‏טז] שָׁל֣וֹשׁ פְּעָמִ֣ים׀ בַּשָּׁנָ֡הֿ יֵֽרָאֶ֨הֿ כָֿל־זְכֽֿוּרְךָ֜ אֶתֿ־פְּנֵ֣י׀ יְהֹוָ֣ה אֱלֹהֶ֗יךָֿ בַּמָּקוֹם֙ אֲשֶׁ֣ר יִבְֿחָ֔ר בְּחַ֧גֿ הַמַּצּ֛וֹתֿ וּבְֿחַ֥גֿ הַשָּֽׁבֻֿע֖וֹתֿ וּבְֿחַ֣גֿ הַסֻּכּ֑וֹתֿ וְל֧אֺ יֵֽרָאֶ֛הֿ אֶתֿ־פְּנֵ֥י יְהֹוָ֖ה רֵיקָֽם׃
[‏יז] אִ֖ישׁ כְּמַתְּנַ֣תֿ יָדֿ֑וֹ כְּבִֿרְכַּ֛תֿ יְהֹוָ֥ה אֱלֹהֶ֖יךָֿ אֲשֶׁ֥ר נָֽתַֿן־לָֽךְֿ׃ס
‏{פרשת שפטים}[‏יח] שֹֽׁפְֿטִ֣ים וְשֹֽׁטְרִ֗ים תִּֽתֶּן־לְךָ֙ בְּכָֿל־שְׁעָרֶ֔יךָֿ אֲשֶׁ֨ר יְהֹוָ֧ה אֱלֹהֶ֛יךָֿ נֹתֵֿ֥ן לְךָֿ֖ לִשְׁבָֿטֶ֑יךָֿ וְשָֽׁפְֿט֥וּ אֶתֿ־הָעָ֖ם מִשְׁפַּט־צֶֽדֶֿק׃
[‏יט] לֹֽא־תַֿטֶּ֣הֿ מִשְׁפָּ֔ט לֹ֥א תַֿכִּ֖יר פָּנִ֑ים וְלֹֽא־תִֿקַּ֣ח שֹׁ֔חַדֿ כִּ֣י הַשֹּׁ֗חַדֿ יְעַוֵּר֙ עֵינֵ֣י חֲכָֿמִ֔ים וִֽיסַלֵּ֖ףֿ דִּבְֿרֵ֥י צַדִּיקִֽם׃
[‏כ] צֶ֥דֶֿק צֶ֖דֶֿק תִּרְדֹּ֑ףֿ לְמַ֤עַן תִּֽחְיֶה֙ וְיָֽרַשְׁתָּ֣ אֶתֿ־הָאָ֔רֶץ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֥ן לָֽךְֿ׃ס
[‏כא] לֹֽא־תִֿטַּ֥ע לְךָֿ֛ אֲשֵׁרָ֖הֿ כָּל־עֵ֑ץ אֵ֗צֶל מִזְבַּ֛ח יְהֹוָ֥ה אֱלֹהֶ֖יךָֿ אֲשֶׁ֥ר תַּֽעֲשֶׂהֿ־לָּֽךְֿ׃
[‏כב] וְלֹֽא־תָֿקִ֥ים לְךָֿ֖ מַצֵּבָֿ֑הֿ אֲשֶׁ֥ר שָׂנֵ֖א יְהֹוָ֥ה אֱלֹהֶֽיךָֿ׃ס

פרק יז
[‏א] לֹֽא־תִֿזְבַּח֩ לַֽיהֹוָ֨ה אֱלֹהֶ֜יךָֿ שׁ֣וֹר וָשֶׂ֗הֿ אֲשֶׁ֨ר יִֽהְיֶ֥הֿ בֿוֹ֙ מ֔וּם כֹּ֖ל דָּבָֿ֣ר רָ֑ע כִּ֧י תֽֿוֹעֲבַֿ֛תֿ יְהֹוָ֥ה אֱלֹהֶ֖יךָֿ הֽוּא׃ס
[‏ב] כִּֽי־יִמָּצֵ֤א בְֿקִרְבְּךָ֙ בְּאַחַ֣דֿ שְׁעָרֶ֔יךָֿ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֣ן לָ֑ךְֿ אִ֣ישׁ אֽוֹ־אִשָּׁ֗הֿ אֲשֶׁ֨ר יַֽעֲשֶׂ֧הֿ אֶתֿ־הָרַ֛ע בְּעֵינֵ֥י יְהֹוָֽה־אֱלֹהֶ֖יךָֿ לַֽעֲבֹֿ֥ר בְּרִיתֽֿוֹ׃
[‏ג] וַיֵּ֗לֶךְֿ ‍ֽוַיַּֽעֲבֹֿד֙ אֱלֹהִ֣ים אֲחֵרִ֔ים וַיִּשְׁתַּ֖חוּ לָהֶ֑ם וְלַשֶּׁ֣מֶשׁ׀ א֣וֹ לַיָּרֵ֗חַ א֛וֹ לְכָֿל־צְבָֿ֥א הַשָּׁמַ֖יִם אֲשֶׁ֥ר לֹֽא־צִוִּֽיתִֿי׃
[‏ד] וְהֻֽגַּדֿ־לְךָֿ֖ וְשָׁמָ֑עְתָּ וְדָֽֿרַשְׁתָּ֣ הֵיטֵ֔בֿ וְהִנֵּ֤הֿ אֱמֶת֙ נָכֿ֣וֹן הַדָּבָ֔ר נֶֽעֶשְׂתָֿ֛הֿ הַתּֽוֹעֵבָֿ֥הֿ הַזֹּ֖אֿתֿ בְּיִשְׂרָאֵֽל׃
[‏ה] וְהֽוֹצֵאֿתָֿ֣ אֶתֿ־הָאִ֣ישׁ הַה֡וּא אוֹ֩ אֶתֿ־הָֽאִשָּׁ֨הֿ הַהִ֜וא אֲשֶׁ֣ר עָ֠שׂוּ אֶתֿ־הַדָּבָ֨ר הָרָ֤ע הַזֶּה֙ אֶל־שְׁעָרֶ֔יךָֿ אֶתֿ־הָאִ֕ישׁ א֖וֹ אֶתֿ־הָֽאִשָּׁ֑הֿ וּסְקַלְתָּ֥ם בָּֽאֲבָֿנִ֖ים וָמֵֽתֿוּ׃
[‏ו] עַל־פִּ֣י׀ שְׁנַ֣יִם עֵדִ֗ים א֛וֹ שְׁלֹשָׁ֥הֿ עֵדִֿ֖ים יוּמַ֣תֿ הַמֵּ֑תֿ לֹ֣א יוּמַ֔תֿ עַל־פִּ֖י עֵ֥דֿ אֶחָֽדֿ׃
[‏ז] יַ֣דֿ הָֽעֵדִ֞ים תִּֽהְיֶהֿ־בּ֤וֹ בָֿרִֽאֿשֹׁנָה֙ לַֽהֲמִית֔וֹ וְיַ֥דֿ כָּל־הָעָ֖ם בָּאַֽחֲרֹנָ֑הֿ וּבִֽֿעַרְתָּ֥ הָרָ֖ע מִקִּרְבֶּֽךָֿ׃פ
[‏ח] כִּ֣י יִפָּלֵא֩ מִמְּךָ֙ דָֿבָ֜ר לַמִּשְׁפָּ֗ט בֵּֽין־דָּ֨ם׀ לְדָ֜ם בֵּֽין־דִּ֣ין לְדִ֗ין וּבֵֿ֥ין נֶ֙גַֿע֙ לָנֶ֔גַֿע דִּבְֿרֵ֥י רִיבֹֿ֖תֿ בִּשְׁעָרֶ֑יךָֿ וְקַמְתָּ֣ וְעָלִ֔יתָֿ אֶ֨ל־הַמָּק֔וֹם אֲשֶׁ֥ר יִבְֿחַ֛ר יְהֹוָ֥ה אֱלֹהֶ֖יךָֿ בּֽוֹ׃
[‏ט] וּבָֿאֿתָ֗ אֶל־הַכֹּֽהֲנִים֙ הַֽלְוִיִּ֔ם וְאֶ֨ל־הַשֹּׁפֵ֔ט אֲשֶׁ֥ר יִֽהְיֶ֖הֿ בַּיָּמִ֣ים הָהֵ֑ם וְדָֽֿרַשְׁתָּ֙ וְהִגִּ֣ידֿוּ לְךָ֔ אֵ֖תֿ דְּבַֿ֥ר הַמִּשְׁפָּֽט׃
[‏י] וְעָשִׂ֗יתָֿ עַל־פִּ֤י הַדָּבָֿר֙ אֲשֶׁ֣ר יַגִּ֣ידֽֿוּ לְךָ֔ מִן־הַמָּק֣וֹם הַה֔וּא אֲשֶׁ֖ר יִבְֿחַ֣ר יְהֹוָ֑ה וְשָֽׁמַרְתָּ֣ לַֽעֲשׂ֔וֹתֿ כְּכֹֿ֖ל אֲשֶׁ֥ר יוֹרֽוּךָֿ׃
[‏יא] עַל־פִּ֨י הַתּוֹרָ֜הֿ אֲשֶׁ֣ר יוֹר֗וּךָֿ וְעַל־הַמִּשְׁפָּ֛ט אֲשֶׁר־יֹֽאֿמְר֥וּ לְךָֿ֖ תַּֽעֲשֶׂ֑הֿ לֹ֣א תָֿס֗וּר מִן־הַדָּבָֿ֛ר אֲשֶׁר־יַגִּ֥ידֽֿוּ לְךָֿ֖ יָמִ֥ין וּשְׂמֹֽאֿל׃
[‏יב] וְהָאִ֞ישׁ אֲשֶׁר־יַֽעֲשֶׂ֣הֿ בְֿזָד֗וֹן לְבִֿלְתִּ֨י שְׁמֹ֤עַ אֶל־הַכֹּהֵן֙ הָֽעֹמֵ֞דֿ לְשָׁ֤רֶתֿ שָׁם֙ אֶתֿ־יְהֹוָ֣ה אֱלֹהֶ֔יךָֿ א֖וֹ אֶל־הַשֹּׁפֵֿ֑ט וּמֵת֙ הָאִ֣ישׁ הַה֔וּא וּבִֽֿעַרְתָּ֥ הָרָ֖ע מִיִּשְׂרָאֵֽל׃
[‏יג] וְכָֿל־הָעָ֖ם יִשְׁמְע֣וּ וְיִרָ֑אוּ וְלֹ֥א יְזִידֿ֖וּן עֽוֹדֿ׃ס
[שני] [‏יד] כִּֽי־תָֿבֹֿ֣א אֶל־הָאָ֗רֶץ אֲשֶׁ֨ר יְהֹוָ֤ה אֱלֹהֶ֙יךָ֙ נֹתֵֿ֣ן לָ֔ךְֿ וִֽירִשְׁתָּ֖הּ וְיָשַׁ֣בְֿתָּהֿ בָּ֑הּ וְאָֽמַרְתָּ֗ אָשִׂ֤ימָהֿ עָלַי֙ מֶ֔לֶךְֿ כְּכָֿל־הַגּוֹיִ֖ם אֲשֶׁ֥ר סְבִֽֿיבֹֿתָֽֿי׃
[‏טו] שׂ֣וֹם תָּשִׂ֤ים עָלֶ֙יךָ֙ מֶ֔לֶךְֿ אֲשֶׁ֥ר יִבְֿחַ֛ר יְהֹוָ֥ה אֱלֹהֶ֖יךָֿ בּ֑וֹ מִקֶּ֣רֶבֿ אַחֶ֗יךָֿ תָּשִׂ֤ים עָלֶ֙יךָ֙ מֶ֔לֶךְֿ לֹ֣א תֿוּכַ֗ל לָתֵֿ֤תֿ עָלֶ֙יךָ֙ אִ֣ישׁ נָכְֿרִ֔י אֲשֶׁ֥ר לֹֽא־אָחִ֖יךָֿ הֽוּא׃
[‏טז] רַק֘ לֹֽא־יַרְבֶּהֿ־לּ֣וֹ סוּסִים֒ וְלֹֽא־יָשִׁ֤יבֿ אֶתֿ־הָעָם֙ מִצְרַ֔יְמָהֿ לְמַ֖עַן הַרְבּ֣וֹתֿ ס֑וּס וַֽיהֹוָה֙ אָמַ֣ר לָכֶ֔ם לֹ֣א תֹֽֿסִפ֗וּן לָשׁ֛וּבֿ בַּדֶּ֥רֶךְֿ הַזֶּ֖הֿ עֽוֹדֿ׃
[‏יז] וְלֹ֤א יַרְבֶּהֿ־לּוֹ֙ נָשִׁ֔ים וְלֹ֥א יָס֖וּר לְבָֿבֿ֑וֹ וְכֶֿ֣סֶףֿ וְזָהָ֔בֿ לֹ֥א יַרְבֶּהֿ־לּ֖וֹ מְאֹֽדֿ׃
[‏יח] וְהָיָ֣הֿ כְֿשִׁבְֿתּ֔וֹ עַ֖ל כִּסֵּ֣א מַמְלַכְֿתּ֑וֹ וְכָ֨תַֿבֿ ל֜וֹ אֶתֿ־מִשְׁנֵ֨הֿ הַתּוֹרָ֤הֿ הַזֹּאֿת֙ עַל־סֵ֔פֶֿר מִלִּפְֿנֵ֖י הַכֹּֽהֲנִ֥ים הַֽלְוִיִּֽם׃
[‏יט] וְהָֽיְתָֿ֣הֿ עִמּ֔וֹ וְקָ֥רָא בֿ֖וֹ‌ כָּל־יְמֵ֣י חַיָּ֑יו לְמַ֣עַן יִלְמַ֗דֿ לְיִרְאָה֙ אֶתֿ־יְהֹוָ֣ה אֱלֹהָ֔יו לִ֠שְׁמֹר אֶתֿ־כָּל־דִּבְֿרֵ֞י הַתּוֹרָ֥הֿ הַזֹּ֛אֿתֿ וְאֶתֿ־הַֽחֻקִּ֥ים הָאֵ֖לֶּהֿ לַֽעֲשֹׂתָֽֿם׃
[‏כ] לְבִֿלְתִּ֤י רֽוּם־לְבָֿבֿוֹ֙ מֵֽאֶחָ֔יו וּלְבִֿלְתִּ֛י ס֥וּר מִן־הַמִּצְוָ֖הֿ יָמִ֣ין וּשְׂמֹ֑אֿול לְמַעַן֩ יַֽאֲרִ֨יךְֿ יָמִ֧ים עַל־מַמְלַכְֿתּ֛וֹ ה֥וּא וּבָֿנָ֖יו בְּקֶ֥רֶבֿ יִשְׂרָאֵֽל׃ס

פרק יח
[שלישי] [‏א] לֹא־יִֽ֠הְיֶהֿ לַכֹּֽהֲנִ֨ים הַֽלְוִיִּ֜ם כָּל־שֵׁ֧בֶֿט לֵוִ֛י חֵ֥לֶק וְנַֽחֲלָ֖הֿ עִם־יִשְׂרָאֵ֑ל אִשֵּׁ֧י יְהֹוָ֛ה וְנַֽחֲלָתֿ֖וֹ יֹֽאֿכֵֿלֽוּן׃
[‏ב] וְנַֽחֲלָ֥הֿ לֹא־יִֽהְיֶהֿ־לּ֖וֹ בְּקֶ֣רֶבֿ אֶחָ֑יו יְהֹוָה֙ ה֣וּא נַֽחֲלָת֔וֹ כַּֽאֲשֶׁ֖ר דִּבֶּר־לֽוֹ׃ס
[‏ג] וְזֶ֡הֿ יִֽהְיֶה֩ מִשְׁפַּ֨ט הַכֹּֽהֲנִ֜ים מֵאֵ֣תֿ הָעָ֗ם מֵאֵ֛תֿ זֹֽבְֿחֵ֥י הַזֶּ֖בַֿח אִם־שׁ֣וֹר אִם־שֶׂ֑הֿ וְנָתַֿן֙ לַכֹּהֵ֔ן הַזְּרֹ֥עַ וְהַלְּחָיַ֖יִם וְהַקֵּבָֽֿהֿ׃
[‏ד] רֵאֿשִׁ֨יתֿ דְּגָֽֿנְךָ֜ תִּירֹֽשְׁךָֿ֣ וְיִצְהָרֶ֗ךָֿ וְרֵאֿשִׁ֛יתֿ גֵּ֥ז צֹֽאֿנְךָֿ֖ תִּתֶּן־לֽוֹ׃
[‏ה] כִּ֣י ב֗וֹ בָּחַ֛ר יְהֹוָ֥ה אֱלֹהֶ֖יךָֿ מִכָּל־שְׁבָֿטֶ֑יךָֿ לַֽעֲמֹ֨דֿ לְשָׁרֵ֧תֿ בְּשֵֽׁם־יְהֹוָ֛ה ה֥וּא וּבָֿנָ֖יו כָּל־הַיָּמִֽים׃ס
[רביעי] [‏ו] וְכִֽֿי־יָבֹ֨א הַלֵּוִ֜י מֵֽאַחַ֤דֿ שְׁעָרֶ֙יךָ֙ מִכָּל־יִשְׂרָאֵ֔ל אֲשֶׁר־ה֖וּא גָּ֣ר שָׁ֑ם וּבָֿא֙ בְּכָֿל־אַוַּ֣תֿ נַפְֿשׁ֔וֹ אֶל־הַמָּק֖וֹם אֲשֶׁר־יִבְֿחַ֥ר יְהֹוָֽה׃
[‏ז] וְשֵׁרֵ֕תֿ בְּשֵׁ֖ם יְהֹוָ֣ה אֱלֹהָ֑יו כְּכָֿל־אֶחָיו֙ הַֽלְוִיִּ֔ם הָעֹֽמְדִֿ֥ים שָׁ֖ם לִפְֿנֵ֥י יְהֹוָֽה׃
[‏ח] חֵ֥לֶק כְּחֵ֖לֶק יֹאֿכֵֿ֑לוּ לְבַֿ֥דֿ מִמְכָּרָ֖יו עַל־הָֽאָבֽֿוֹתֿ׃ס
[‏ט] כִּ֤י אַתָּה֙ בָּ֣א אֶל־הָאָ֔רֶץ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֣ן לָ֑ךְֿ לֹֽא־תִֿלְמַ֣דֿ לַֽעֲשׂ֔וֹתֿ כְּתֽֿוֹעֲבֹֿ֖תֿ הַגּוֹיִ֥ם הָהֵֽם׃
[‏י] לֹֽא־יִמָּצֵ֣א בְֿךָ֔ מַֽעֲבִֿ֥יר בְּנֽוֹ־וּבִֿתּ֖וֹ בָּאֵ֑שׁ קֹסֵ֣ם קְסָמִ֔ים מְעוֹנֵ֥ן וּמְנַחֵ֖שׁ וּמְכַֿשֵּֽׁףֿ׃
[‏יא] וְחֹבֵֿ֖ר חָ֑בֶֿר וְשֹׁאֵ֥ל אוֹב֙ וְיִדְּעֹנִ֔י וְדֹֿרֵ֖שׁ אֶל־הַמֵּתִֽֿים׃
[‏יב] כִּי־תֽֿוֹעֲבַֿ֥תֿ יְהֹוָ֖ה‌ כָּל־עֹ֣שֵׂהֿ אֵ֑לֶּהֿ וּבִֿגְֿלַל֙ הַתּֽוֹעֵבֹֿ֣תֿ הָאֵ֔לֶּהֿ יְהֹוָ֣ה אֱלֹהֶ֔יךָֿ מוֹרִ֥ישׁ אוֹתָֿ֖ם מִפָּנֶֽיךָֿ׃
[‏יג] תָּמִ֣ים תִּֽהְיֶ֔הֿ עִ֖ם יְהֹוָ֥ה אֱלֹהֶֽיךָֿ׃
[חמישי] [‏יד] כִּ֣י׀ הַגּוֹיִ֣ם הָאֵ֗לֶּהֿ אֲשֶׁ֤ר אַתָּה֙ יוֹרֵ֣שׁ אוֹתָ֔ם אֶל־מְעֹֽנְנִ֥ים וְאֶל־קֹֽסְמִ֖ים יִשְׁמָ֑עוּ וְאַתָּ֕הֿ לֹ֣א כֵ֔ן נָ֥תַֿן לְךָֿ֖ יְהֹוָ֥ה אֱלֹהֶֽיךָֿ׃
[‏טו] נָבִ֨יא מִקִּרְבְּךָֿ֤ מֵֽאַחֶ֙יךָ֙ כָּמֹ֔נִי יָקִ֥ים לְךָֿ֖ יְהֹוָ֣ה אֱלֹהֶ֑יךָֿ אֵלָ֖יו תִּשְׁמָעֽוּן׃
[‏טז] כְּכֹ֨ל אֲשֶׁר־שָׁאַ֜לְתָּ מֵעִ֨ם יְהֹוָ֤ה אֱלֹהֶ֙יךָ֙ בְּחֹרֵ֔בֿ בְּי֥וֹם הַקָּהָ֖ל לֵאֿמֹ֑ר לֹ֣א אֹסֵ֗ףֿ לִשְׁמֹ֙עַ֙ אֶתֿ־קוֹל֙ יְהֹוָ֣ה אֱלֹהָ֔י וְאֶתֿ־הָאֵ֨שׁ הַגְּדֹֿלָ֥הֿ הַזֹּ֛אֿתֿ לֹֽא־אֶרְאֶ֥הֿ ע֖וֹדֿ וְלֹ֥א אָמֽוּתֿ׃
[‏יז] וַיֹּ֥אֿמֶר יְהֹוָ֖ה אֵלָ֑י הֵיטִ֖יבֿוּ אֲשֶׁ֥ר דִּבֵּֽרוּ׃
[‏יח] נָבִ֨יא אָקִ֥ים לָהֶ֛ם מִקֶּ֥רֶבֿ אֲחֵיהֶ֖ם כָּמ֑וֹךָֿ וְנָֽתַֿתִּ֤י דְֿבָֿרַי֙ בְּפִ֔יו וְדִֿבֶּ֣ר אֲלֵיהֶ֔ם אֵ֖תֿ כָּל־אֲשֶׁ֥ר אֲצַוֶּֽנּוּ׃
[‏יט] וְהָיָ֗הֿ הָאִישׁ֙ אֲשֶׁ֤ר לֹֽא־יִשְׁמַע֙ אֶל־דְּבָֿרַ֔י אֲשֶׁ֥ר יְדַֿבֵּ֖ר בִּשְׁמִ֑י אָֽנֹכִֿ֖י אֶדְֿרֹ֥שׁ מֵֽעִמּֽוֹ׃
[‏כ] אַ֣ךְֿ הַנָּבִ֡יא אֲשֶׁ֣ר יָזִיד֩ לְדַֿבֵּ֨ר דָּבָ֜ר בִּשְׁמִ֗י אֵ֣תֿ אֲשֶׁ֤ר לֹֽא־צִוִּיתִֿיו֙ לְדַֿבֵּ֔ר וַֽאֲשֶׁ֣ר יְדַֿבֵּ֔ר בְּשֵׁ֖ם אֱלֹהִ֣ים אֲחֵרִ֑ים וּמֵ֖תֿ הַנָּבִֿ֥יא הַהֽוּא׃
[‏כא] וְכִֿ֥י תֹֿאֿמַ֖ר בִּלְבָֿבֶֿ֑ךָֿ אֵיכָֿה֙ נֵדַֿ֣ע אֶתֿ־הַדָּבָ֔ר אֲשֶׁ֥ר לֹֽא־דִֿבְּר֖וֹ יְהֹוָֽה׃
[‏כב] אֲשֶׁר֩ יְדַֿבֵּ֨ר הַנָּבִ֜יא בְּשֵׁ֣ם יְהֹוָ֗ה וְלֹא־יִֽהְיֶ֤הֿ הַדָּבָֿר֙ וְלֹ֣א יָבֹ֔א ה֣וּא הַדָּבָ֔ר אֲשֶׁ֥ר לֹֽא־דִֿבְּר֖וֹ יְהֹוָ֑ה בְּזָדֿוֹן֙ דִּבְּר֣וֹ הַנָּבִ֔יא לֹ֥א תָֿגֿ֖וּר מִמֶּֽנּוּ׃ס

פרק יט
[‏א] כִּֽי־יַכְֿרִ֞יתֿ יְהֹוָ֤ה אֱלֹהֶ֙יךָ֙ אֶתֿ־הַגּוֹיִ֔ם אֲשֶׁר֙ יְהֹוָ֣ה אֱלֹהֶ֔יךָֿ נֹתֵֿ֥ן לְךָֿ֖ אֶתֿ־אַרְצָ֑ם וִֽירִשְׁתָּ֕ם וְיָֽשַׁבְֿתָּ֥ בְֿעָֽרֵיהֶ֖ם וּבְֿבָֽֿתֵּיהֶֽם׃
[‏ב] שָׁל֥וֹשׁ עָרִ֖ים תַּבְֿדִּ֣יל לָ֑ךְֿ בְּתֿ֣וֹךְֿ אַרְצְךָ֔ אֲשֶׁר֙ יְהֹוָ֣ה אֱלֹהֶ֔יךָֿ נֹתֵֿ֥ן לְךָֿ֖ לְרִשְׁתָּֽהּ׃
[‏ג] תָּכִֿ֣ין לְךָ֘ הַדֶּרֶךְ֒ וְשִׁלַּשְׁתָּ֙ אֶתֿ־גְּבֿ֣וּל אַרְצְךָ֔ אֲשֶׁ֥ר יַנְחִֽילְךָֿ֖ יְהֹוָ֣ה אֱלֹהֶ֑יךָֿ וְהָיָ֕הֿ לָנ֥וּס שָׁ֖מָּהֿ כָּל־רֹצֵֽחַ׃
[‏ד] וְזֶה֙ דְּבַֿ֣ר הָֽרֹצֵ֔חַ אֲשֶׁר־יָנ֥וּס שָׁ֖מָּהֿ וָחָ֑י אֲשֶׁ֨ר יַכֶּ֤הֿ אֶתֿ־רֵעֵ֙הוּ֙ בִּבְֿלִי־דַ֔עַתֿ וְה֛וּא לֹֽא־שֹׂנֵ֥א ל֖וֹ מִתְּמֹ֥ל שִׁלְשֹֽׁם׃
[‏ה] וַֽאֲשֶׁר֩ יָבֹ֨א אֶתֿ־רֵעֵ֥הוּ בַֿיַּעַר֘ לַחְטֹ֣בֿ עֵצִים֒ וְנִדְּחָ֨הֿ יָדֿ֤וֹ בַֿגַּרְזֶן֙ לִכְֿרֹ֣תֿ הָעֵ֔ץ וְנָשַׁ֤ל הַבַּרְזֶל֙ מִן־הָעֵ֔ץ וּמָצָ֥א אֶתֿ־רֵעֵ֖הוּ וָמֵ֑תֿ ה֗וּא יָנ֛וּס אֶל־אַחַ֥תֿ הֶֽעָרִֽים־הָאֵ֖לֶּהֿ וָחָֽי׃
[‏ו] פֶּן־יִרְדֹּף֩ גֹּאֵ֨ל הַדָּ֜ם אַֽחֲרֵ֣י הָֽרֹצֵ֗חַ כִּ֣י יֵחַם֘ לְבָֿבֿוֹ֒ וְהִשִּׂיגֿ֛וֹ כִּֽי־יִרְבֶּ֥הֿ הַדֶּ֖רֶךְֿ וְהִכָּ֣הוּ נָ֑פֶֿשׁ וְלוֹ֙ אֵ֣ין מִשְׁפַּט־מָ֔וֶתֿ כִּ֠י לֹ֣א שֹׂנֵ֥א ה֛וּא ל֖וֹ מִתְּמ֥וֹל שִׁלְשֽׁוֹם׃
[‏ז] עַל־כֵּ֛ן אָֽנֹכִֿ֥י מְצַוְּךָֿ֖ לֵאֿמֹ֑ר שָׁלֹ֥שׁ עָרִ֖ים תַּבְֿדִּ֥יל לָֽךְֿ׃
[‏ח] וְאִם־יַרְחִ֞יבֿ יְהֹוָ֤ה אֱלֹהֶ֙יךָ֙ אֶתֿ־גְּבֻֿ֣לְךָ֔ כַּֽאֲשֶׁ֥ר נִשְׁבַּ֖ע לַֽאֲבֹֿתֶֿ֑יךָֿ וְנָ֤תַֿן לְךָ֙ אֶתֿ־כָּל־הָאָ֔רֶץ אֲשֶׁ֥ר דִּבֶּ֖ר לָתֵֿ֥תֿ לַֽאֲבֹֿתֶֽֿיךָֿ׃
[‏ט] כִּֽי־תִֿשְׁמֹר֩ אֶתֿ־כָּל־הַמִּצְוָ֨הֿ הַזֹּ֜אֿתֿ לַֽעֲשֹׂתָ֗הּ אֲשֶׁ֨ר אָֽנֹכִֿ֣י מְצַוְּךָ֘ הַיּוֹם֒ לְאַֽהֲבָ֞הֿ אֶתֿ־יְהֹוָ֧ה אֱלֹהֶ֛יךָֿ וְלָלֶ֥כֶֿתֿ בִּדְֿרָכָֿ֖יו כָּל־הַיָּמִ֑ים וְיָֽסַפְֿתָּ֙ לְךָֿ֥ עוֹד֙ שָׁלֹ֣שׁ עָרִ֔ים עַ֖ל הַשָּׁלֹ֥שׁ הָאֵֽלֶּהֿ׃
[‏י] וְלֹ֤א יִשָּׁפֵֿךְ֙ דָּ֣ם נָקִ֔י בְּקֶ֣רֶבֿ אַרְצְךָ֔ אֲשֶׁר֙ יְהֹוָ֣ה אֱלֹהֶ֔יךָֿ נֹתֵֿ֥ן לְךָֿ֖ נַֽחֲלָ֑הֿ וְהָיָ֥הֿ עָלֶ֖יךָֿ דָּמִֽים׃פ
[‏יא] וְכִֿי־יִֽהְיֶ֥הֿ אִישׁ֙ שֹׂנֵ֣א לְרֵעֵ֔הוּ וְאָ֤רַבֿ לוֹ֙ וְקָ֣ם עָלָ֔יו וְהִכָּ֥הוּ נֶ֖פֶֿשׁ וָמֵ֑תֿ וְנָ֕ס אֶל־אַחַ֖תֿ הֶֽעָרִ֥ים הָאֵֽל׃
[‏יב] וְשָֽׁלְחוּ֙ זִקְנֵ֣י עִיר֔וֹ וְלָֽקְח֥וּ אֹתֿ֖וֹ מִשָּׁ֑ם וְנָֽתְֿנ֣וּ אֹת֗וֹ בְּיַ֛דֿ גֹּאֵ֥ל הַדָּ֖ם וָמֵֽתֿ׃
[‏יג] לֹֽא־תָֿח֥וֹס עֵֽינְךָֿ֖ עָלָ֑יו וּבִֽֿעַרְתָּ֧ דַֿם־הַנָּקִ֛י מִיִּשְׂרָאֵ֖ל וְט֥וֹבֿ לָֽךְֿ׃ס
[ששי] [‏יד] לֹ֤א תַֿסִּיג֙ גְּבֿ֣וּל רֵֽעֲךָ֔ אֲשֶׁ֥ר גָּֽבְֿל֖וּ רִֽאֿשֹׁנִ֑ים בְּנַֽחֲלָֽתְֿךָ֙ אֲשֶׁ֣ר תִּנְחַ֔ל בָּאָ֕רֶץ אֲשֶׁר֙ יְהֹוָ֣ה אֱלֹהֶ֔יךָֿ נֹתֵֿ֥ן לְךָֿ֖ לְרִשְׁתָּֽהּ׃ס
[‏טו] לֹֽא־יָקוּם֩ עֵ֨דֿ אֶחָ֜דֿ בְּאִ֗ישׁ לְכָֿל־עָוֹן֙ וּלְכָֿל־חַטָּ֔אֿתֿ בְּכָֿל־חֵ֖טְא אֲשֶׁ֣ר יֶֽחֱטָ֑א עַל־פִּ֣י׀ שְׁנֵ֣י עֵדִ֗ים א֛וֹ עַל־פִּ֥י שְׁלֹשָֽׁהֿ־עֵדִֿ֖ים יָק֥וּם דָּבָֽֿר׃
[‏טז] כִּֽי־יָק֥וּם עֵֽדֿ־חָמָ֖ס בְּאִ֑ישׁ לַֽעֲנ֥וֹתֿ בּ֖וֹ סָרָֽהֿ׃
[‏יז] וְעָֽמְדֿ֧וּ שְׁנֵי־הָֽאֲנָשִׁ֛ים אֲשֶׁר־לָהֶ֥ם הָרִ֖יבֿ לִפְֿנֵ֣י יְהֹוָ֑ה לִפְֿנֵ֤י הַכֹּֽהֲנִים֙ וְהַשֹּׁ֣פְֿטִ֔ים אֲשֶׁ֥ר יִֽהְי֖וּ בַּיָּמִ֥ים הָהֵֽם׃
[‏יח] וְדָֽֿרְשׁ֥וּ הַשֹּֽׁפְֿטִ֖ים הֵיטֵ֑בֿ וְהִנֵּ֤הֿ עֵֽדֿ־שֶׁ֙קֶר֙ הָעֵ֔דֿ שֶׁ֖קֶר עָנָ֥הֿ בְֿאָחִֽיו׃
[‏יט] וַֽעֲשִׂ֣יתֶֿם ל֔וֹ כַּֽאֲשֶׁ֥ר זָמַ֖ם לַֽעֲשׂ֣וֹתֿ לְאָחִ֑יו וּבִֽֿעַרְתָּ֥ הָרָ֖ע מִקִּרְבֶּֽךָֿ׃
[‏כ] וְהַנִּשְׁאָרִ֖ים יִשְׁמְע֣וּ וְיִרָ֑אוּ וְלֹֽא־יֹסִ֨פֿוּ לַֽעֲשׂ֜וֹתֿ ע֗וֹדֿ כַּדָּבָֿ֥ר הָרָ֛ע הַזֶּ֖הֿ בְּקִרְבֶּֽךָֿ׃
[‏כא] וְלֹ֥א תָֿח֖וֹס עֵינֶ֑ךָֿ נֶ֣פֶֿשׁ בְּנֶ֗פֶֿשׁ עַ֤יִן בְּעַ֙יִן֙ שֵׁ֣ן בְּשֵׁ֔ן יָ֥דֿ בְּיָ֖דֿ רֶ֥גֶֿל בְּרָֽגֶֿל׃ס

פרק כ
[‏א] כִּֽי־תֵֿצֵ֨א לַמִּלְחָמָ֜הֿ עַל־אֹֽיְבֶ֗ךָֿ ‍ֽוְרָאִ֜יתָֿ ס֤וּס וָרֶ֙כֶֿב֙ עַ֚ם רַ֣בֿ מִמְּךָ֔ לֹ֥א תִֿירָ֖א מֵהֶ֑ם כִּֽי־יְהֹוָ֤ה אֱלֹהֶ֙יךָ֙ עִמָּ֔ךְֿ הַמַּֽעַלְךָֿ֖ מֵאֶ֥רֶץ מִצְרָֽיִם׃
[‏ב] וְהָיָ֕הֿ כְּקָֽרָבְֿכֶֿ֖ם אֶל־הַמִּלְחָמָ֑הֿ וְנִגַּ֥שׁ הַכֹּהֵ֖ן וְדִֿבֶּ֥ר אֶל־הָעָֽם׃
[‏ג] וְאָמַ֤ר אֲלֵהֶם֙ שְׁמַ֣ע יִשְׂרָאֵ֔ל אַתֶּ֨ם קְרֵבִֿ֥ים הַיּ֛וֹם לַמִּלְחָמָ֖הֿ עַל־אֹֽיְבֵֿיכֶֿ֑ם אַל־יֵרַ֣ךְֿ לְבַֿבְֿכֶ֗ם אַל־תִּֽירְא֧וּ וְאַֽל־תַּחְפְּז֛וּ וְאַל־תַּֽעַרְצ֖וּ מִפְּנֵיהֶֽם׃
[‏ד] כִּ֚י יְהֹוָ֣ה אֱלֹֽהֵיכֶ֔ם הַֽהֹלֵ֖ךְֿ עִמָּכֶֿ֑ם לְהִלָּחֵ֥ם לָכֶֿ֛ם עִם־אֹֽיְבֵֿיכֶֿ֖ם לְהוֹשִׁ֥יעַ אֶתְֿכֶֽֿם׃
[‏ה] וְדִֿבְּר֣וּ הַשֹּֽׁטְרִים֘ אֶל־הָעָ֣ם לֵאֿמֹר֒ מִֽי־הָאִ֞ישׁ אֲשֶׁ֨ר בָּנָ֤הֿ בַֽֿיִתֿ־חָדָֿשׁ֙ וְלֹ֣א חֲנָכ֔וֹ יֵלֵ֖ךְֿ וְיָשֹׁ֣בֿ לְבֵֿיתֿ֑וֹ פֶּן־יָמוּת֙ בַּמִּלְחָמָ֔הֿ וְאִ֥ישׁ אַחֵ֖ר יַחְנְכֶֽֿנּוּ׃
[‏ו] וּמִֽי־הָאִ֞ישׁ אֲשֶׁ֨ר נָטַ֥ע כֶּ֙רֶם֙ וְלֹ֣א חִלְּל֔וֹ יֵלֵ֖ךְֿ וְיָשֹׁ֣בֿ לְבֵֿיתֿ֑וֹ פֶּן־יָמוּת֙ בַּמִּלְחָמָ֔הֿ וְאִ֥ישׁ אַחֵ֖ר יְחַלְּלֶֽנּוּ׃
[‏ז] וּמִֽי־הָאִ֞ישׁ אֲשֶׁ֨ר אֵרַ֤שׂ אִשָּׁה֙ וְלֹ֣א לְקָחָ֔הּ יֵלֵ֖ךְֿ וְיָשֹׁ֣בֿ לְבֵֿיתֿ֑וֹ פֶּן־יָמוּת֙ בַּמִּלְחָמָ֔הֿ וְאִ֥ישׁ אַחֵ֖ר יִקָּחֶֽנָּהֿ׃
[‏ח] וְיָֽסְפֿ֣וּ הַשֹּֽׁטְרִים֘ לְדַֿבֵּ֣ר אֶל־הָעָם֒ וְאָֽמְר֗וּ מִֽי־הָאִ֤ישׁ הַיָּרֵא֙ וְרַ֣ךְֿ הַלֵּבָ֔בֿ יֵלֵ֖ךְֿ וְיָשֹׁ֣בֿ לְבֵֿיתֿ֑וֹ וְלֹ֥א יִמַּ֛ס אֶתֿ־לְבַֿ֥בֿ אֶחָ֖יו כִּלְבָֿבֽֿוֹ׃
[‏ט] וְהָיָ֛הֿ כְּכַֿלֹּ֥תֿ הַשֹּֽׁטְרִ֖ים לְדַֿבֵּ֣ר אֶל־הָעָ֑ם וּפָֽֿקְדֿ֛וּ שָׂרֵ֥י צְבָֿא֖וֹתֿ בְּרֹ֥אֿשׁ הָעָֽם׃ס
[שביעי] [‏י] כִּֽי־תִֿקְרַ֣בֿ אֶל־עִ֔יר לְהִלָּחֵ֖ם עָלֶ֑יהָ וְקָרָ֥אֿתָֿ אֵלֶ֖יהָ לְשָׁלֽוֹם׃
[‏יא] וְהָיָה֙ אִם־שָׁל֣וֹם תַּֽעַנְךָ֔ וּפָֽֿתְֿחָ֖הֿ לָ֑ךְֿ וְהָיָ֞הֿ כָּל־הָעָ֣ם הַנִּמְצָא־בָ֗הּ יִֽהְי֥וּ לְךָֿ֛ לָמַ֖ס וַֽעֲבָֿדֽֿוּךָֿ׃
[‏יב] וְאִם־לֹ֤א תַֿשְׁלִים֙ עִמָּ֔ךְֿ וְעָֽשְׂתָֿ֥הֿ עִמְּךָֿ֖ מִלְחָמָ֑הֿ וְצַרְתָּ֖ עָלֶֽיהָ׃
[‏יג] וּנְתָֿנָ֛הּ יְהֹוָ֥ה אֱלֹהֶ֖יךָֿ בְּיָדֶֿ֑ךָֿ וְהִכִּיתָֿ֥ אֶתֿ־כָּל־זְכֿוּרָ֖הּ לְפִֿי־חָֽרֶבֿ׃
[‏יד] רַ֣ק הַ֠נָּשִׁים וְהַטַּ֨ףֿ וְהַבְּהֵמָ֜הֿ וְכֹֿל֩ אֲשֶׁ֨ר יִֽהְיֶ֥הֿ בָֿעִ֛יר כָּל־שְׁלָלָ֖הּ תָּבֹֿ֣ז לָ֑ךְֿ וְאָֽכַֿלְתָּ֙ אֶתֿ־שְׁלַ֣ל אֹֽיְבֶ֔יךָֿ אֲשֶׁ֥ר נָתַֿ֛ן יְהֹוָ֥ה אֱלֹהֶ֖יךָֿ לָֽךְֿ׃
[‏טו] כֵּ֤ן תַּֽעֲשֶׂה֙ לְכָֿל־הֶ֣עָרִ֔ים הָֽרְחֹקֹ֥תֿ מִמְּךָֿ֖ מְאֹ֑דֿ אֲשֶׁ֛ר לֹא־מֵֽעָרֵ֥י הַגּֽוֹיִם־הָאֵ֖לֶּהֿ הֵֽנָּהֿ׃
[‏טז] רַ֗ק מֵֽעָרֵ֤י הָֽעַמִּים֙ הָאֵ֔לֶּהֿ אֲשֶׁר֙ יְהֹוָ֣ה אֱלֹהֶ֔יךָֿ נֹתֵֿ֥ן לְךָֿ֖ נַֽחֲלָ֑הֿ לֹ֥א תְֿחַיֶּ֖הֿ כָּל־נְשָׁמָֽהֿ׃
[‏יז] כִּי־הַֽחֲרֵ֣ם תַּֽחֲרִימֵ֗ם הַֽחִתִּ֤י וְהָֽאֱמֹרִי֙ הַכְּנַֽעֲנִ֣י וְהַפְּרִזִּ֔י הַֽחִוִּ֖י וְהַיְבֿוּסִ֑י כַּֽאֲשֶׁ֥ר צִוְּךָֿ֖ יְהֹוָ֥ה אֱלֹהֶֽיךָֿ׃
[‏יח] לְמַ֗עַן אֲשֶׁ֨ר לֹֽא־יְלַמְּדֿ֤וּ אֶתְֿכֶֿם֙ לַֽעֲשׂ֔וֹתֿ כְּכֹֿל֙ תּֽוֹעֲבֹֿתָ֔ם אֲשֶׁ֥ר עָשׂ֖וּ לֵאֿלֹֽהֵיהֶ֑ם וַֽחֲטָאֿתֶֿ֖ם לַֽיהֹוָ֥ה אֱלֹֽהֵיכֶֽֿם׃ס
[‏יט] כִּֽי־תָֿצ֣וּר אֶל־עִיר֩ יָמִ֨ים רַבִּ֜ים לְֽהִלָּחֵ֧ם עָלֶ֣יהָ לְתָֿפְֿשָׂ֗הּ לֹֽא־תַֿשְׁחִ֤יתֿ אֶתֿ־עֵצָהּ֙ לִנְדֹּ֤חַ עָלָיו֙ גַּרְזֶ֔ן כִּ֚י מִמֶּ֣נּוּ תֹֿאֿכֵ֔ל וְאֹתֿ֖וֹ לֹ֣א תִֿכְֿרֹ֑תֿ כִּ֤י הָֽאָדָֿם֙ עֵ֣ץ הַשָּׂדֶ֔הֿ לָבֹֿ֥א מִפָּנֶ֖יךָֿ בַּמָּצֽוֹר׃
[‏כ] רַ֞ק עֵ֣ץ אֲשֶׁר־תֵּדַ֗ע כִּ֣י לֹא־עֵ֤ץ מַֽאֲכָֿל֙ ה֔וּא אֹתֿ֥וֹ תַֿשְׁחִ֖יתֿ וְכָֿרָ֑תָּ וּבָֿנִ֣יתָֿ מָצ֗וֹר עַל־הָעִיר֙ אֲשֶׁר־הִ֨וא עֹשָׂ֧הֿ עִמְּךָֿ֛ מִלְחָמָ֖הֿ עַ֥דֿ רִדְֿתָּֽהּ׃פ

פרק כא
[‏א] כִּֽי־יִמָּצֵ֣א חָלָ֗ל בָּֽאֲדָֿמָה֙ אֲשֶׁר֩ יְהֹוָ֨ה אֱלֹהֶ֜יךָֿ נֹתֵֿ֤ן לְךָ֙ לְרִשְׁתָּ֔הּ נֹפֵֿ֖ל בַּשָּׂדֶֿ֑הֿ לֹ֥א נוֹדַֿ֖ע מִ֥י הִכָּֽהוּ׃
[‏ב] וְיָֽצְא֥וּ זְקֵנֶ֖יךָֿ וְשֹֽׁפְֿטֶ֑יךָֿ וּמָֽדְֿדֿוּ֙ אֶל־הֶ֣עָרִ֔ים אֲשֶׁ֖ר סְבִֿיבֹֿ֥תֿ הֶֽחָלָֽל׃
[‏ג] וְהָיָ֣הֿ הָעִ֔יר הַקְּרֹבָֿ֖הֿ אֶל־הֶֽחָלָ֑ל וְלָֽקְח֡וּ זִקְנֵי֩ הָעִ֨יר הַהִ֜וא עֶגְֿלַ֣תֿ בָּקָ֗ר אֲשֶׁ֤ר לֹֽא־עֻבַּד֙ בָּ֔הּ אֲשֶׁ֥ר לֹא־מָֽשְׁכָֿ֖הֿ בְּעֹֽל׃
[‏ד] וְהוֹרִ֡דֿוּ זִקְנֵי֩ הָעִ֨יר הַהִ֤וא אֶתֿ־הָֽעֶגְֿלָה֙ אֶל־נַ֣חַל אֵיתָ֔ן אֲשֶׁ֛ר לֹא־יֵֽעָבֵֿ֥דֿ בּ֖וֹ וְלֹ֣א יִזָּרֵ֑עַ וְעָֽרְפֿוּ־שָׁ֥ם אֶתֿ־הָֽעֶגְֿלָ֖הֿ בַּנָּֽחַל׃
[‏ה] וְנִגְּשׁ֣וּ הַכֹּֽהֲנִים֘ בְּנֵ֣י לֵוִי֒ כִּ֣י בָ֗ם בָּחַ֞ר יְהֹוָ֤ה אֱלֹהֶ֙יךָ֙ לְשָׁ֣רְת֔וֹ וּלְבָֿרֵ֖ךְֿ בְּשֵׁ֣ם יְהֹוָ֑ה וְעַל־פִּיהֶ֥ם יִֽהְיֶ֖הֿ כָּל־רִ֥יבֿ וְכָֿל־נָֽגַֿע׃
[‏ו] וְכֹ֗ל זִקְנֵי֙ הָעִ֣יר הַהִ֔וא הַקְּרֹבִֿ֖ים אֶל־הֶֽחָלָ֑ל יִרְחֲצוּ֙ אֶתֿ־יְדֵֿיהֶ֔ם עַל־הָֽעֶגְֿלָ֖הֿ הָֽעֲרוּפָֿ֥הֿ בַֿנָּֽחַל׃
[מפטיר] [‏ז] וְעָנ֖וּ וְאָֽמְר֑וּ יָדֵ֗ינוּ לֹ֤א // כתיב // שפכה֙ // קרי// שָֽׁפְכוּ֙ אֶתֿ־הַדָּ֣ם הַזֶּ֔הֿ וְעֵינֵ֖ינוּ לֹ֥א רָאֽוּ׃
[‏ח] כַּפֵּר֩ לְעַמְּךָ֙ יִשְׂרָאֵ֤ל אֲשֶׁר־פָּדִ֙יתָ֙ יְהֹוָ֔ה וְאַל־תִּתֵּן֙ דָּ֣ם נָקִ֔י בְּקֶ֖רֶבֿ עַמְּךָֿ֣ יִשְׂרָאֵ֑ל וְנִכַּפֵּ֥ר לָהֶ֖ם הַדָּֽם׃
[‏ט] וְאַתָּ֗הֿ תְּבַֿעֵ֛ר הַדָּ֥ם הַנָּקִ֖י מִקִּרְבֶּ֑ךָֿ כִּי־תַֽֿעֲשֶׂ֥הֿ הַיָּשָׁ֖ר בְּעֵינֵ֥י יְהֹוָֽה׃ס
‏{פרשת כי תצא} [‏י] כִּֽי־תֵֿצֵ֥א לַמִּלְחָמָ֖הֿ עַל־אֹֽיְבֶֿ֑יךָֿ וּנְתָֿנ֞וֹ יְהֹוָ֧ה אֱלֹהֶ֛יךָֿ בְּיָדֶֿ֖ךָֿ וְשָׁבִֿ֥יתָֿ שִׁבְֿיֽוֹ׃
[‏יא] וְרָאִ֙יתָ֙ בַּשִּׁבְֿיָ֔הֿ אֵ֖שֶׁתֿ יְפַֿתֿ־תֹּ֑אַר וְחָֽשַׁקְתָּ֣ בָ֔הּ וְלָֽקַחְתָּ֥ לְךָֿ֖ לְאִשָּֽׁהֿ׃
[‏יב] וַֽהֲבֵֿאֿתָֿ֖הּ אֶל־תּ֣וֹךְֿ בֵּיתֶֿ֑ךָֿ וְגִֿלְּחָה֙ אֶתֿ־רֹאֿשָׁ֔הּ וְעָֽשְׂתָֿ֖הֿ אֶתֿ־צִפָּרְנֶֽיהָ׃
[‏יג] וְהֵסִ֩ירָה֩ אֶתֿ־שִׂמְלַ֨תֿ שִׁבְֿיָ֜הּ מֵֽעָלֶ֗יהָ וְיָֽשְׁבָֿה֙ בְּבֵֿיתֶ֔ךָֿ וּבָֽֿכְֿתָֿ֛הֿ אֶתֿ־אָבִֿ֥יהָ וְאֶתֿ־אִמָּ֖הּ יֶ֣רַח יָמִ֑ים וְאַ֨חַר כֵּ֜ן תָּבֿ֤וֹא אֵלֶ֙יהָ֙ וּֽבְֿעַלְתָּ֔הּ וְהָֽיְתָֿ֥הֿ לְךָֿ֖ לְאִשָּֽׁהֿ׃
[‏יד] וְהָיָ֞הֿ אִם־ל֧אֺ חָפַֿ֣צְתָּ בָּ֗הּ וְשִׁלַּחְתָּהּ֙ לְנַפְֿשָׁ֔הּ וּמָכֹֿ֥ר לֹֽא־תִֿמְכְּרֶ֖נָּהֿ בַּכָּ֑סֶףֿ לֹֽא־תִֿתְֿעַמֵּ֣ר בָּ֔הּ תַּ֖חַתֿ אֲשֶׁ֥ר עִנִּיתָֽֿהּ׃ס
[‏טו] כִּי־תִֽֿהְיֶ֨יןָ לְאִ֜ישׁ שְׁתֵּ֣י נָשִׁ֗ים הָֽאַחַ֤תֿ אֲהוּבָֿה֙ וְהָֽאַחַ֣תֿ שְׂנוּאָ֔הֿ וְיָֽלְדֿוּ־ל֣וֹ בָֿנִ֔ים הָֽאֲהוּבָֿ֖הֿ וְהַשְּׂנוּאָ֑הֿ וְהָיָ֛הֿ הַבֵּ֥ן הַבְּכֹֿ֖ר לַשְּׂנִיאָֽהֿ׃
[‏טז] וְהָיָ֗הֿ בְּיוֹם֙ הַנְחִיל֣וֹ אֶתֿ־בָּנָ֔יו אֵ֥תֿ אֲשֶׁר־יִֽהְיֶ֖הֿ ל֑וֹ לֹ֣א יוּכַ֗ל לְבַֿכֵּר֙ אֶתֿ־בֶּן־הָ֣אֲהוּבָ֔הֿ עַל־פְּנֵ֥י בֶֿן־הַשְּׂנוּאָ֖הֿ הַבְּכֹֽֿר׃
[‏יז] כִּי֩ אֶתֿ־הַבְּכֹ֨ר בֶּן־הַשְּׂנוּאָ֜הֿ יַכִּ֗יר לָ֤תֶֿתֿ לוֹ֙ פִּ֣י שְׁנַ֔יִם בְּכֹֿ֥ל אֲשֶׁר־יִמָּצֵ֖א ל֑וֹ כִּי־הוּא֙ רֵאֿשִׁ֣יתֿ אֹנ֔וֹ ל֖וֹ מִשְׁפַּ֥ט הַבְּכֹֿרָֽהֿ׃ס
[‏יח] כִּי־יִֽהְיֶ֣הֿ לְאִ֗ישׁ בֵּ֚ן סוֹרֵ֣ר וּמוֹרֶ֔הֿ אֵינֶ֣נּוּ שֹׁמֵ֔עַ בְּק֥וֹל אָבִֿ֖יו וּבְֿק֣וֹל אִמּ֑וֹ וְיִסְּר֣וּ אֹת֔וֹ וְלֹ֥א יִשְׁמַ֖ע אֲלֵיהֶֽם׃
[‏יט] וְתָֿ֥פְֿשׂוּ בֿ֖וֹ אָבִֿ֣יו וְאִמּ֑וֹ וְהוֹצִ֧יאוּ אֹתֿ֛וֹ אֶל־זִקְנֵ֥י עִיר֖וֹ וְאֶל־שַׁ֥עַר מְקֹמֽוֹ׃
[‏כ] וְאָֽמְר֞וּ אֶל־זִקְנֵ֣י עִיר֗וֹ בְּנֵ֤נוּ זֶה֙ סוֹרֵ֣ר וּמֹרֶ֔הֿ אֵינֶ֥נּוּ שֹׁמֵ֖עַ בְּקֹלֵ֑נוּ זוֹלֵ֖ל וְסֹבֵֽֿא׃
[‏כא] וּ֠רְגָֿמֻהוּ כָּל־אַנְשֵׁ֨י עִיר֤וֹ בָֽֿאֲבָֿנִים֙ וָמֵ֔תֿ וּבִֽֿעַרְתָּ֥ הָרָ֖ע מִקִּרְבֶּ֑ךָֿ וְכָֿל־יִשְׂרָאֵ֖ל יִשְׁמְע֥וּ וְיִרָֽאוּ׃ס
[שני] [‏כב] וְכִֿי־יִֽהְיֶ֣הֿ בְֿאִ֗ישׁ חֵ֛טְא מִשְׁפַּט־מָ֖וֶתֿ וְהוּמָ֑תֿ וְתָֿלִ֥יתָֿ אֹתֿ֖וֹ עַל־עֵֽץ׃
[‏כג] לֹֽא־תָֿלִ֨ין נִבְֿלָת֜וֹ עַל־הָעֵ֗ץ כִּֽי־קָבֿ֤וֹר תִּקְבְּרֶ֙נּוּ֙ בַּיּ֣וֹם הַה֔וּא כִּֽי־קִלְלַ֥תֿ אֱלֹהִ֖ים תָּל֑וּי וְלֹ֤א תְֿטַמֵּא֙ אֶתֿ־אַדְֿמָ֣תְֿךָ֔ אֲשֶׁר֙ יְהֹוָ֣ה אֱלֹהֶ֔יךָֿ נֹתֵֿ֥ן לְךָֿ֖ נַֽחֲלָֽהֿ׃ס

פרק כב
[‏א] לֹֽא־תִֿרְאֶה֩ אֶתֿ־שׁ֨וֹר אָחִ֜יךָֿ א֤וֹ אֶתֿ־שֵׂיוֹ֙ נִדָּחִ֔ים וְהִתְֿעַלַּמְתָּ֖ מֵהֶ֑ם הָשֵׁ֥בֿ תְּשִׁיבֵֿ֖ם לְאָחִֽיךָֿ׃
[‏ב] וְאִם־ל֨אֺ קָר֥וֹבֿ אָחִ֛יךָֿ אֵלֶ֖יךָֿ וְלֹ֣א יְדַֿעְתּ֑וֹ וַֽאֲסַפְֿתּוֹ֙ אֶל־תּ֣וֹךְֿ בֵּיתֶ֔ךָֿ וְהָיָ֣הֿ עִמְּךָ֗ עַ֣דֿ דְּרֹ֤שׁ אָחִ֙יךָ֙ אֹת֔וֹ וַֽהֲשֵֽׁבֹֿתֿ֖וֹ לֽוֹ׃
[‏ג] וְכֵֿ֧ן תַּֽעֲשֶׂ֣הֿ לַֽחֲמֹר֗וֹ וְכֵֿ֣ן תַּֽעֲשֶׂה֘ לְשִׂמְלָתֿוֹ֒ וְכֵ֨ן תַּֽעֲשֶׂ֜הֿ לְכָֿל־אֲבֵֿדַֿ֥תֿ אָחִ֛יךָֿ אֲשֶׁר־תֹּאֿבַֿ֥דֿ מִמֶּ֖נּוּ וּמְצָאֿתָֿ֑הּ לֹ֥א תֿוּכַֿ֖ל לְהִתְֿעַלֵּֽם׃ס
[‏ד] לֹֽא־תִֿרְאֶה֩ אֶתֿ־חֲמ֨וֹר אָחִ֜יךָֿ א֤וֹ שׁוֹרוֹ֙ נֹֽפְֿלִ֣ים בַּדֶּ֔רֶךְֿ וְהִתְֿעַלַּמְתָּ֖ מֵהֶ֑ם הָקֵ֥ם תָּקִ֖ים עִמּֽוֹ׃ס
[‏ה] לֹא־יִֽהְיֶ֤הֿ כְֿלִי־גֶ֙בֶֿר֙ עַל־אִשָּׁ֔הֿ וְלֹֽא־יִלְבַּ֥שׁ גֶּ֖בֶֿר שִׂמְלַ֣תֿ אִשָּׁ֑הֿ כִּ֧י תֽֿוֹעֲבַֿ֛תֿ יְהֹוָ֥ה אֱלֹהֶ֖יךָֿ כָּל־עֹ֥שֵׂהֿ אֵֽלֶּהֿ׃פ
[‏ו] כִּ֣י יִקָּרֵ֣א קַן־צִפּ֣וֹר׀ לְפָֿנֶ֡יךָֿ בַּדֶּ֜רֶךְֿ בְּכָֿל־עֵ֣ץ׀ א֣וֹ עַל־הָאָ֗רֶץ אֶפְֿרֹחִים֙ א֣וֹ בֵֿיצִ֔ים וְהָאֵ֤ם רֹבֶ֙צֶת֙ עַל־הָ֣אֶפְֿרֹחִ֔ים א֖וֹ עַל־הַבֵּיצִ֑ים לֹֽא־תִֿקַּ֥ח הָאֵ֖ם עַל־הַבָּנִֽים׃
[‏ז] שַׁלֵּ֤חַ תְּשַׁלַּח֙ אֶתֿ־הָאֵ֔ם וְאֶתֿ־הַבָּנִ֖ים תִּֽקַּח־לָ֑ךְֿ לְמַ֙עַן֙ יִ֣יטַבֿ לָ֔ךְֿ וְהַֽאֲרַכְֿתָּ֖ יָמִֽים׃ס
[שלישי] [‏ח] כִּ֤י תִֿבְֿנֶה֙ בַּ֣יִתֿ חָדָ֔שׁ וְעָשִׂ֥יתָֿ מַֽעֲקֶ֖הֿ לְגַֿגֶּ֑ךָֿ וְלֹֽא־תָֿשִׂ֤ים דָּמִים֙ בְּבֵֿיתֶ֔ךָֿ כִּֽי־יִפֹּ֥ל הַנֹּפֵֿ֖ל מִמֶּֽנּוּ׃
[‏ט] לֹֽא־תִֿזְרַ֥ע כַּרְמְךָֿ֖ כִּלְאָ֑יִם פֶּן־תִּקְדַּ֗שׁ הַֽמְלֵאָ֤הֿ הַזֶּ֙רַע֙ אֲשֶׁ֣ר תִּזְרָ֔ע וּתְֿבֿוּאַ֖תֿ הַכָּֽרֶם׃ס
[‏י] לֹא־תַֽֿחֲרֹ֥שׁ בְּשֽׁוֹר־וּבַֽֿחֲמֹ֖ר יַחְדָּֽו׃
[‏יא] לֹ֤א תִֿלְבַּשׁ֙ שַֽׁעַטְנֵ֔ז צֶ֥מֶר וּפִֿשְׁתִּ֖ים יַחְדָּֽו׃ס
[‏יב] גְּדִֿלִ֖ים תַּֽעֲשֶׂהֿ־לָּ֑ךְֿ עַל־אַרְבַּ֛ע כַּנְפֿ֥וֹתֿ כְּסֽוּתְֿךָֿ֖ אֲשֶׁ֥ר תְּכַֿסֶּהֿ־בָּֽהּ׃ס
[‏יג] כִּֽי־יִקַּ֥ח אִ֖ישׁ אִשָּׁ֑הֿ וּבָֿ֥א אֵלֶ֖יהָ וּשְׂנֵאָֽהּ׃
[‏יד] וְשָׂ֥ם לָהּ֙ עֲלִילֹ֣תֿ דְּבָֿרִ֔ים וְהוֹצִ֥א עָלֶ֖יהָ שֵׁ֣ם רָ֑ע וְאָמַ֗ר אֶתֿ־הָֽאִשָּׁ֤הֿ הַזֹּאֿת֙ לָקַ֔חְתִּי וָֽאֶקְרַ֣בֿ אֵלֶ֔יהָ וְלֹֽא־מָצָ֥אֿתִֿי לָ֖הּ בְּתֿוּלִֽים׃
[‏טו] וְלָקַ֛ח אֲבִֿ֥י הנער֖ (הַֽנַּעֲרָ֖ה) וְאִמָּ֑הּ וְהוֹצִ֜יאוּ אֶתֿ־בְּתֿוּלֵ֧י //כתיב// הנער֛ //קרי׳// הַֽנַּעֲרָ֛ה אֶל־זִקְנֵ֥י הָעִ֖יר הַשָּֽׁעְרָהֿ׃
[‏טז] וְאָמַ֛ר אֲבִֿ֥י // כתיב // הנער֖ // קרי // הַֽנַּעֲרָ֖ה אֶל־הַזְּקֵנִ֑ים אֶתֿ־בִּתִּ֗י נָתַ֜תִּי לָאִ֥ישׁ הַזֶּ֛הֿ לְאִשָּׁ֖הֿ וַיִּשְׂנָאֶֽהָ׃
[‏יז] וְהִנֵּהֿ־ה֡וּא שָׂם֩ עֲלִילֹ֨תֿ דְּבָֿרִ֜ים לֵאֿמֹ֗ר לֹֽא־מָצָ֤אֿתִֿי לְבִֿתְּךָ֙ בְּתֿוּלִ֔ים וְאֵ֖לֶּהֿ בְּתֿוּלֵ֣י בִֿתִּ֑י וּפָֽֿרְשׂוּ֙ הַשִּׂמְלָ֔הֿ לִפְֿנֵ֖י זִקְנֵ֥י הָעִֽיר׃
[‏יח] וְלָֽקְח֛וּ זִקְנֵ֥י הָעִֽיר־הַהִ֖וא אֶתֿ־הָאִ֑ישׁ וְיִסְּר֖וּ אֹתֽֿוֹ׃
[‏יט] וְעָֽנְשׁ֨וּ אֹת֜וֹ מֵ֣אָהֿ כֶ֗סֶףֿ וְנָֽתְֿנוּ֙ לַֽאֲבִֿ֣י ‍ֽהַנַּֽעֲרָ֔הֿ כִּ֤י הוֹצִיא֙ שֵׁ֣ם רָ֔ע עַ֖ל בְּתֿוּלַ֣תֿ יִשְׂרָאֵ֑ל וְלוֹ־תִֽֿהְיֶ֣הֿ לְאִשָּׁ֔הֿ לֹֽא־יוּכַֿ֥ל לְשַׁלְּחָ֖הּ כָּל־יָמָֽיו׃ס
[‏כ] וְאִם־אֱמֶ֣תֿ הָיָ֔הֿ הַדָּבָֿ֖ר הַזֶּ֑הֿ לֹֽא־נִמְצְא֥וּ בְֿתֿוּלִ֖ים // כתיב // לנערֽ // קרי // לַֽנַּעֲרָֽה׃
[‏כא] וְהוֹצִ֨יאוּ אֶתֿ־// כתיב // הנער֜ // קרי // הַֽנַּעֲרָ֜ה אֶל־פֶּ֣תַֿח בֵּֽיתֿ־אָבִ֗יהָ וּסְקָלוּהָ֩ אַנְשֵׁ֨י עִירָ֤הּ בָּֽאֲבָֿנִים֙ וָמֵ֔תָֿהֿ כִּי־עָֽשְׂתָֿ֤הֿ נְבָֿלָה֙ בְּיִשְׂרָאֵ֔ל לִזְנ֖וֹתֿ בֵּ֣יתֿ אָבִֿ֑יהָ וּבִֽֿעַרְתָּ֥ הָרָ֖ע מִקִּרְבֶּֽךָֿ׃ס
[‏כב] כִּֽי־יִמָּצֵ֨א אִ֜ישׁ שֹׁכֵֿ֣בֿ׀ עִם־אִשָּׁ֣הֿ בְֿעֻֽלַתֿ־בַּ֗עַל וּמֵ֙תֿוּ֙ גַּם־שְׁנֵיהֶ֔ם הָאִ֛ישׁ הַשֹּׁכֵֿ֥בֿ עִם־הָֽאִשָּׁ֖הֿ וְהָֽאִשָּׁ֑הֿ וּבִֽֿעַרְתָּ֥ הָרָ֖ע מִיִּשְׂרָאֵֽל׃ס
[‏כג] כִּ֤י יִֽהְיֶה֙ //כתיב// נער֣ // קרי // נַעֲרָ֣ה בְֿתֿוּלָ֔הֿ מְאֹֽרָשָׂ֖הֿ לְאִ֑ישׁ וּמְצָאָ֥הּ אִ֛ישׁ בָּעִ֖יר וְשָׁכַֿ֥בֿ עִמָּֽהּ׃
[‏כד] וְהֽוֹצֵאֿתֶ֨ם אֶתֿ־שְׁנֵיהֶ֜ם אֶל־שַׁ֣עַר׀ הָעִ֣יר הַהִ֗וא וּסְקַלְתֶּ֨ם אֹתָֿ֥ם בָּֽאֲבָֿנִים֘ וָמֵתֿוּ֒ אֶתֿ־//כתיב// הנער֗ //קרי׳// הַֽנַּעֲרָ֗ה עַל־דְּבַֿר֙ אֲשֶׁ֣ר לֹא־צָֽעֲקָ֣הֿ בָֿעִ֔יר וְאֶ֨תֿ־הָאִ֔ישׁ עַל־דְּבַֿ֥ר אֲשֶׁר־עִנָּ֖הֿ אֶתֿ־אֵ֣שֶׁתֿ רֵעֵ֑הוּ וּבִֽֿעַרְתָּ֥ הָרָ֖ע מִקִּרְבֶּֽךָֿ׃ס
[‏כה] ‍ֽוְאִם־בַּשָּׂדֶ֞הֿ יִמְצָ֣א הָאִ֗ישׁ אֶתֿ־// כתיב // הנער֙ // קרי // הַֽנַּעֲרָה֙ הַֽמְאֹ֣רָשָׂ֔הֿ וְהֶֽחֱזִֽיק־בָּ֥הּ הָאִ֖ישׁ וְשָׁכַֿ֣בֿ עִמָּ֑הּ וּמֵ֗תֿ הָאִ֛ישׁ אֲשֶׁר־שָׁכַֿ֥בֿ עִמָּ֖הּ לְבַֿדּֽוֹ׃
[‏כו] // כתיב // ולנער֙ // קרי // וְלַֽנַּעֲרָה֙ לֹא־תַֽֿעֲשֶׂ֣הֿ דָֿבָ֔ר אֵ֥ין // כתיב // לנער֖ // קרי // לַֽנַּעֲרָ֖ה חֵ֣טְא מָ֑וֶתֿ כִּ֡י כַּֽאֲשֶׁר֩ יָק֨וּם אִ֤ישׁ עַל־רֵעֵ֙הוּ֙ וּרְצָח֣וֹ נֶ֔פֶֿשׁ כֵּ֖ן הַדָּבָֿ֥ר הַזֶּֽהֿ׃
[‏כז] כִּ֥י בַֿשָּׂדֶֿ֖הֿ מְצָאָ֑הּ צָֽעֲקָ֗הֿ // כתיב // הנער֙ // קרי // הַֽנַּעֲרָה֙ הַֽמְאֹ֣רָשָׂ֔הֿ וְאֵ֥ין מוֹשִׁ֖יעַ לָֽהּ׃ס
[‏כח] כִּֽי־יִמְצָ֣א אִ֗ישׁ // כתיב // נער֤ // קרי // נַעֲרָ֤ה ‬בְֿתֿוּלָה֙ אֲשֶׁ֣ר לֹֽא־אֹרָ֔שָׂהֿ וּתְֿפָֿשָׂ֖הּ וְשָׁכַֿ֣בֿ עִמָּ֑הּ וְנִמְצָֽאוּ׃
[‏כט] וְ֠נָתַֿן הָאִ֨ישׁ הַשֹּׁכֵֿ֥בֿ עִמָּ֛הּ לַֽאֲבִֿ֥י // כתיב // הנער֖ // קרי // הַֽנַּעֲרָ֖ה חֲמִשִּׁ֣ים כָּ֑סֶףֿ וְלוֹ־תִֽֿהְיֶ֣הֿ לְאִשָּׁ֗הֿ תַּ֚חַתֿ אֲשֶׁ֣ר עִנָּ֔הּ לֹֽא־יוּכַֿ֥ל שַׁלְּחָ֖הּ כָּל־יָמָֽיו׃ס

פרק כג
[‏א] לֹֽא־יִקַּ֥ח אִ֖ישׁ אֶתֿ־אֵ֣שֶׁתֿ אָבִֿ֑יו וְלֹ֥א יְגַֿלֶּ֖הֿ כְּנַ֥ףֿ אָבִֽֿיו׃ס
[‏ב] לֹֽא־יָבֹֿ֧א פְֿצֽוּעַ־דַּכָּ֛א וּכְֿר֥וּתֿ שָׁפְֿכָֿ֖הֿ בִּקְהַ֥ל יְהֹוָֽה׃ס
[‏ג] לֹֽא־יָבֹֿ֥א מַמְזֵ֖ר בִּקְהַ֣ל יְהֹוָ֑ה גַּ֚ם דּ֣וֹר עֲשִׂירִ֔י לֹֽא־יָבֹֿ֥א ל֖וֹ בִּקְהַ֥ל יְהֹוָֽה׃ס
[‏ד] לֹֽא־יָבֹֿ֧א עַמּוֹנִ֛י וּמֽוֹאָבִֿ֖י בִּקְהַ֣ל יְהֹוָ֑ה גַּ֚ם דּ֣וֹר עֲשִׂירִ֔י לֹֽא־יָבֹֿ֥א לָהֶ֛ם בִּקְהַ֥ל יְהֹוָ֖ה עַדֿ־עוֹלָֽם׃
[‏ה] עַל־דְּבַ֞ר אֲשֶׁ֨ר לֹֽא־קִדְּמ֤וּ אֶתְֿכֶֿם֙ בַּלֶּ֣חֶם וּבַֿמַּ֔יִם בַּדֶּ֖רֶךְֿ בְּצֵֽאֿתְֿכֶֿ֣ם מִמִּצְרָ֑יִם וַֽאֲשֶׁר֩ שָׂכַ֨ר עָלֶ֜יךָֿ אֶתֿ־בִּלְעָ֣ם בֶּן־בְּע֗וֹר מִפְּתֿ֛וֹר אֲרַ֥ם נַֽהֲרַ֖יִם לְקַֽלְלֶֽךָּ׃
[‏ו] וְלֹֽא־אָבָ֞הֿ יְהֹוָ֤ה אֱלֹהֶ֙יךָ֙ לִשְׁמֹ֣עַ אֶל־בִּלְעָ֔ם וַיַּֽהֲפֹֿךְ֩ יְהֹוָ֨ה אֱלֹהֶ֧יךָֿ לְּךָֿ֛ אֶתֿ־הַקְּלָלָ֖הֿ לִבְֿרָכָֿ֑הֿ כִּ֥י אֲהֵֽבְֿךָֿ֖ יְהֹוָ֥ה אֱלֹהֶֽיךָֿ׃
[‏ז] לֹֽא־תִֿדְֿרֹ֥שׁ שְׁלֹמָ֖ם וְטֹֽבָֿתָֿ֑ם כָּל־יָמֶ֖יךָֿ לְעוֹלָֽם׃ס
[רביעי] [‏ח] לֹֽא־תְֿתַֿעֵ֥בֿ אֲדֹֿמִ֔י כִּ֥י אָחִ֖יךָֿ ה֑וּא לֹֽא־תְֿתַֿעֵ֣בֿ מִצְרִ֔י כִּי־גֵֿ֖ר הָיִ֥יתָֿ בְֿאַרְצֽוֹ׃
[‏ט] בָּנִ֛ים אֲשֶׁר־יִוָּֽלְדֿ֥וּ לָהֶ֖ם דּ֣וֹר שְׁלִישִׁ֑י יָבֹֿ֥א לָהֶ֖ם בִּקְהַ֥ל יְהֹוָֽה׃ס
[‏י] כִּֽי־תֵֿצֵ֥א מַֽחֲנֶ֖הֿ עַל־אֹֽיְבֶֿ֑יךָֿ וְנִ֨שְׁמַרְתָּ֔ מִכֹּ֖ל דָּבָֿ֥ר רָֽע׃
[‏יא] כִּי־יִֽהְיֶ֤הֿ בְֿךָ֙ אִ֔ישׁ אֲשֶׁ֛ר לֹא־יִֽהְיֶ֥הֿ טָה֖וֹר מִקְּרֵהֿ־לָ֑יְלָהֿ וְיָצָא֙ אֶל־מִח֣וּץ ‍ֽלַמַּֽחֲנֶ֔הֿ לֹ֥א יָבֹֿ֖א אֶל־תּ֥וֹךְֿ ‍ֽהַמַּֽחֲנֶֽהֿ׃
[‏יב] וְהָיָ֥הֿ לִפְֿנֽוֹתֿ־עֶ֖רֶבֿ יִרְחַ֣ץ בַּמָּ֑יִם וּכְֿבֹֿ֣א הַשֶּׁ֔מֶשׁ יָבֹֿ֖א אֶל־תּ֥וֹךְֿ ‍ֽהַמַּֽחֲנֶֽהֿ׃
[‏יג] וְיָד֙ תִּֽהְיֶ֣הֿ לְךָ֔ מִח֖וּץ ‍ֽלַמַּֽחֲנֶ֑הֿ וְיָצָ֥אֿתָֿ שָׁ֖מָּהֿ חֽוּץ׃
[‏יד] וְיָתֵֿ֛דֿ תִּֽהְיֶ֥הֿ לְךָֿ֖ עַל־אֲזֵנֶ֑ךָֿ וְהָיָה֙ בְּשִׁבְֿתְּךָֿ֣ ח֔וּץ וְחָֽפַֿרְתָּ֣הֿ בָ֔הּ וְשַׁבְֿתָּ֖ וְכִֿסִּ֥יתָֿ אֶתֿ־צֵֽאָתֶֽֿךָֿ׃
[‏טו] כִּי֩ יְהֹוָ֨ה אֱלֹהֶ֜יךָֿ מִתְֿהַלֵּ֣ךְֿ׀ בְּקֶ֣רֶבֿ מַֽחֲנֶ֗ךָֿ לְהַצִּֽילְךָ֙ וְלָתֵֿ֤תֿ אֹֽיְבֶ֙יךָ֙ לְפָֿנֶ֔יךָֿ וְהָיָ֥הֿ מַֽחֲנֶ֖יךָֿ קָדֿ֑וֹשׁ וְלֹֽא־יִרְאֶ֤הֿ בְֿךָ֙ עֶרְוַ֣תֿ דָּבָ֔ר וְשָׁ֖בֿ מֵאַֽחֲרֶֽיךָֿ׃ס
[‏טז] לֹֽא־תַֿסְגִּ֥יר עֶ֖בֶֿדֿ אֶל־אֲדֹֿנָ֑יו אֲשֶׁר־יִנָּצֵ֥ל אֵלֶ֖יךָֿ מֵעִ֥ם אֲדֹֿנָֽיו׃
[‏יז] עִמְּךָ֞ יֵשֵׁ֣בֿ בְּקִרְבְּךָ֗ בַּמָּק֧וֹם אֲשֶׁר־יִבְֿחַ֛ר בְּאַחַ֥דֿ שְׁעָרֶ֖יךָֿ בַּטּ֣וֹבֿ ל֑וֹ ל֖אֺ תּוֹנֶֽנּוּ׃ס
[‏יח] לֹא־תִֽֿהְיֶ֥הֿ קְדֵֿשָׁ֖הֿ מִבְּנ֣וֹתֿ יִשְׂרָאֵ֑ל וְלֹא־יִֽהְיֶ֥הֿ קָדֵֿ֖שׁ מִבְּנֵ֥י יִשְׂרָאֵֽל׃
[‏יט] לֹֽא־תָֿבִֿיא֩ אֶתְֿנַ֨ן זוֹנָ֜הֿ וּמְחִ֣יר כֶּ֗לֶבֿ בֵּ֛יתֿ יְהֹוָ֥ה אֱלֹהֶ֖יךָֿ לְכָֿל־נֶ֑דֶֿר כִּ֧י תֽֿוֹעֲבַֿ֛תֿ יְהֹוָ֥ה אֱלֹהֶ֖יךָֿ גַּם־שְׁנֵיהֶֽם׃ס
[‏כ] לֹֽא־תַֿשִּׁ֣יךְֿ לְאָחִ֔יךָֿ נֶ֥שֶׁךְֿ כֶּ֖סֶףֿ נֶ֣שֶׁךְֿ אֹ֑כֶֿל נֶ֕שֶׁךְֿ כָּל־דָּבָֿ֖ר אֲשֶׁ֥ר יִשָּֽׁךְֿ׃
[‏כא] לַנָּכְֿרִ֣י תַֿשִּׁ֔יךְֿ וּלְאָחִ֖יךָֿ לֹ֣א תַֿשִּׁ֑יךְֿ לְמַ֨עַן יְבָֽֿרֶכְֿךָ֜ יְהֹוָ֣ה אֱלֹהֶ֗יךָֿ בְּכֹֿל֙ מִשְׁלַ֣ח יָדֶ֔ךָֿ עַל־הָאָ֕רֶץ אֲשֶׁר־אַתָּ֥הֿ בָֿא־שָׁ֖מָּהֿ לְרִשְׁתָּֽהּ׃ס
[‏כב] כִּֽי־תִֿדֹּ֥ר נֶ֙דֶֿר֙ לַֽיהֹוָ֣ה אֱלֹהֶ֔יךָֿ לֹ֥א תְֿאַחֵ֖ר לְשַׁלְּמ֑וֹ כִּֽי־דָּרֹ֨שׁ יִדְֿרְשֶׁ֜נּוּ יְהֹוָ֤ה אֱלֹהֶ֙יךָ֙ מֵֽעִמָּ֔ךְֿ וְהָיָ֥הֿ בְֿךָֿ֖ חֵֽטְא׃
[‏כג] וְכִֿ֥י תֶֿחְדַּ֖ל לִנְדֹּ֑ר לֹא־יִֽהְיֶ֥הֿ בְֿךָֿ֖ חֵֽטְא׃
[‏כד] מוֹצָ֥א שְׂפָֿתֶֿ֖יךָֿ תִּשְׁמֹ֣ר וְעָשִׂ֑יתָֿ כַּֽאֲשֶׁ֨ר נָדַ֜רְתָּ לַֽיהֹוָ֤ה אֱלֹהֶ֙יךָ֙ נְדָֿבָ֔הֿ אֲשֶׁ֥ר דִּבַּ֖רְתָּ בְּפִֽֿיךָֿ׃ס
[חמישי] [‏כה] כִּ֤י תָֿבֹֿא֙ בְּכֶֿ֣רֶם רֵעֶ֔ךָֿ וְאָֽכַֿלְתָּ֧ עֲנָבִֿ֛ים כְּנַפְֿשְׁךָֿ֖ שָׂבְֿעֶ֑ךָֿ וְאֶֽל־כֶּלְיְךָֿ֖ לֹ֥א תִֿתֵּֽן׃ס
[‏כו] כִּ֤י תָֿבֹֿא֙ בְּקָמַ֣תֿ רֵעֶ֔ךָֿ וְקָֽטַפְֿתָּ֥ מְלִילֹ֖תֿ בְּיָדֶֿ֑ךָֿ וְחֶרְמֵשׁ֙ לֹ֣א תָֿנִ֔יףֿ עַ֖ל קָמַ֥תֿ רֵעֶֽךָֿ׃ס

פרק כד
[‏א] כִּֽי־יִקַּ֥ח אִ֛ישׁ אִשָּׁ֖הֿ וּבְֿעָלָ֑הּ וְהָיָ֞הֿ אִם־ל֧אֺ תִֿמְצָא־חֵ֣ן בְּעֵינָ֗יו כִּי־מָ֤צָא בָֿהּ֙ עֶרְוַ֣תֿ דָּבָ֔ר וְכָ֨תַֿבֿ לָ֜הּ סֵ֤פֶֿר כְּרִיתֻֿת֙ וְנָתַֿ֣ן בְּיָדָ֔הּ וְשִׁלְּחָ֖הּ מִבֵּיתֽֿוֹ׃
[‏ב] וְיָֽצְאָ֖הֿ מִבֵּיתֿ֑וֹ וְהָֽלְכָֿ֖הֿ וְהָֽיְתָֿ֥הֿ לְאִֽישׁ־אַחֵֽר׃
[‏ג] וּשְׂנֵאָהּ֘ הָאִ֣ישׁ הָאַֽחֲרוֹן֒ וְכָ֨תַֿבֿ לָ֜הּ סֵ֤פֶֿר כְּרִיתֻֿת֙ וְנָתַֿ֣ן בְּיָדָ֔הּ וְשִׁלְּחָ֖הּ מִבֵּיתֿ֑וֹ א֣וֹ כִֿ֤י יָמוּת֙ הָאִ֣ישׁ הָאַֽחֲר֔וֹן אֲשֶׁר־לְקָחָ֥הּ ל֖וֹ לְאִשָּֽׁהֿ׃
[‏ד] לֹֽא־יוּכַֿ֣ל בַּעְלָ֣הּ הָֽרִאֿשׁ֣וֹן אֲשֶׁר־שִׁ֠לְּחָהּ לָשׁ֨וּבֿ לְקַחְתָּ֜הּ לִֽהְי֧וֹתֿ ל֣וֹ לְאִשָּׁ֗הֿ אַֽחֲרֵי֙ אֲשֶׁ֣ר הֻטַּמָּ֔אָהֿ כִּי־תֽֿוֹעֵבָֿ֥הֿ הִ֖וא לִפְֿנֵ֣י יְהֹוָ֑ה וְלֹ֤א תַֽֿחֲטִיא֙ אֶתֿ־הָאָ֔רֶץ אֲשֶׁר֙ יְהֹוָ֣ה אֱלֹהֶ֔יךָֿ נֹתֵֿ֥ן לְךָֿ֖ נַֽחֲלָֽהֿ׃ס
[ששי] [‏ה] כִּֽי־יִקַּ֥ח אִישׁ֙ אִשָּׁ֣הֿ חֲדָֿשָׁ֔הֿ לֹ֤א יֵצֵא֙ בַּצָּבָ֔א וְלֹא־יַֽעֲבֹֿ֥ר עָלָ֖יו לְכָֿל־דָּבָֿ֑ר נָקִ֞י יִֽהְיֶ֤הֿ לְבֵֿיתֿוֹ֙ שָׁנָ֣הֿ אֶחָ֔תֿ וְשִׂמַּ֖ח אֶתֿ־אִשְׁתּ֥וֹ אֲשֶׁר־לָקָֽח׃
[‏ו] לֹא־יַֽחֲבֹֿ֥ל רֵחַ֖יִם וָרָ֑כֶֿבֿ כִּי־נֶ֖פֶֿשׁ ה֥וּא חֹבֵֽֿל׃ס
[‏ז] כִּֽי־יִמָּצֵ֣א אִ֗ישׁ גֹּנֵ֨בֿ נֶ֤פֶֿשׁ מֵֽאֶחָיו֙ מִבְּנֵ֣י יִשְׂרָאֵ֔ל וְהִתְֿעַמֶּר־בּ֖וֹ וּמְכָֿר֑וֹ וּמֵת֙ הַגַּנָּ֣בֿ הַה֔וּא וּבִֽֿעַרְתָּ֥ הָרָ֖ע מִקִּרְבֶּֽךָֿ׃ס
[‏ח] הִשָּׁ֧מֶר בְּנֶֽגַֿע־הַצָּרַ֛עַתֿ לִשְׁמֹ֥ר מְאֹ֖דֿ וְלַֽעֲשׂ֑וֹתֿ כְּכֹֿל֩ אֲשֶׁר־יוֹר֨וּ אֶתְֿכֶ֜ם הַכֹּֽהֲנִ֧ים הַֽלְוִיִּ֛ם כַּֽאֲשֶׁ֥ר צִוִּיתִֿ֖ם תִּשְׁמְר֥וּ לַֽעֲשֽׂוֹתֿ׃
[‏ט] זָכ֕וֹר אֵ֧תֿ אֲשֶׁר־עָשָׂ֛הֿ יְהֹוָ֥ה אֱלֹהֶ֖יךָֿ לְמִרְיָ֑ם בַּדֶּ֖רֶךְֿ בְּצֵֽאֿתְֿכֶֿ֥ם מִמִּצְרָֽיִם׃ס
[‏י] כִּֽי־תַֿשֶּׁ֥הֿ בְֿרֵֽעֲךָֿ֖ מַשַּׁ֣אֿתֿ מְא֑וּמָהֿ לֹֽא־תָֿבֹֿ֥א אֶל־בֵּיתֿ֖וֹ לַֽעֲבֹֿ֥ט עֲבֹֿטֽוֹ׃
[‏יא] בַּח֖וּץ תַּֽעֲמֹ֑דֿ וְהָאִ֗ישׁ אֲשֶׁ֤ר אַתָּה֙ נֹשֶׁ֣הֿ ב֔וֹ יוֹצִ֥יא אֵלֶ֛יךָֿ אֶתֿ־הַֽעֲבֿ֖וֹט הַחֽוּצָהֿ׃
[‏יב] וְאִם־אִ֥ישׁ עָנִ֖י ה֑וּא לֹ֥א תִֿשְׁכַּ֖בֿ בַּֽעֲבֹֿטֽוֹ׃
[‏יג] הָשֵׁב֩ תָּשִׁ֨יבֿ ל֤וֹ אֶתֿ־הַֽעֲבֿוֹט֙ כְּבֿ֥וֹא הַשֶּׁ֔מֶשׁ וְשָׁכַֿ֥בֿ בְּשַׂלְמָתֿ֖וֹ וּבֵֽֿרְכֶֿ֑ךָּ וּלְךָ֙ תִּֽהְיֶ֣הֿ צְדָֿקָ֔הֿ לִפְֿנֵ֖י יְהֹוָ֥ה אֱלֹהֶֽיךָֿ׃ס
[שביעי] [‏יד] לֹא־תַֽֿעֲשֹׁ֥ק שָׂכִֿ֖יר עָנִ֣י וְאֶבְֿי֑וֹן מֵֽאַחֶ֕יךָֿ א֧וֹ מִגֵּֽרְךָֿ֛ אֲשֶׁ֥ר בְּאַרְצְךָֿ֖ בִּשְׁעָרֶֽיךָֿ׃
[‏טו] בְּיוֹמוֹ֩ תִֿתֵּ֨ן שְׂכָֿר֜וֹ וְלֹֽא־תָֿבֿ֧וֹא עָלָ֣יו הַשֶּׁ֗מֶשׁ כִּ֤י עָנִי֙ ה֔וּא וְאֵלָ֕יו ה֥וּא נֹשֵׂ֖א אֶתֿ־נַפְֿשׁ֑וֹ וְלֹֽא־יִקְרָ֤א עָלֶ֙יךָ֙ אֶל־יְהֹוָ֔ה וְהָיָ֥הֿ בְֿךָֿ֖ חֵֽטְא׃ס
[‏טז] לֹא־יֽוּמְתֿ֤וּ אָבֿוֹת֙ עַל־בָּנִ֔ים וּבָֿנִ֖ים לֹא־יֽוּמְתֿ֣וּ עַל־אָבֿ֑וֹתֿ אִ֥ישׁ בְּחֶטְא֖וֹ יוּמָֽתֿוּ׃ס
[‏יז] לֹ֣א תַֿטֶּ֔הֿ מִשְׁפַּ֖ט גֵּ֣ר יָתֿ֑וֹם וְלֹ֣א תַֽֿחֲבֹ֔ל בֶּ֖גֶֿדֿ אַלְמָנָֽהֿ׃
[‏יח] וְזָֽכַֿרְתָּ֗ כִּ֣י עֶ֤בֶֿדֿ הָיִ֙יתָ֙ בְּמִצְרַ֔יִם ‍ֽוַיִּפְֿדְּךָֿ֛ יְהֹוָ֥ה אֱלֹהֶ֖יךָֿ מִשָּׁ֑ם עַל־כֵּ֞ן אָֽנֹכִֿ֤י מְצַוְּךָ֙ לַֽעֲשׂ֔וֹתֿ אֶתֿ־הַדָּבָֿ֖ר הַזֶּֽהֿ׃ס
[‏יט] כִּ֣י תִֿקְצֹר֩ קְצִֽירְךָ֙ בְֿשָׂדֶ֜ךָֿ וְשָֽׁכַֿחְתָּ֧ עֹ֣מֶר בַּשָּׂדֶ֗הֿ לֹ֤א תָֿשׁוּב֙ לְקַחְתּ֔וֹ לַגֵּ֛ר לַיָּתֿ֥וֹם וְלָֽאַלְמָנָ֖הֿ יִֽהְיֶ֑הֿ לְמַ֤עַן יְבָֽֿרֶכְֿךָ֙ יְהֹוָ֣ה אֱלֹהֶ֔יךָֿ בְּכֹֿ֖ל מַֽעֲשֵׂ֥הֿ יָדֶֽֿיךָֿ׃ס
[‏כ] כִּ֤י תַֿחְבֹּט֙ זֵֽיתְֿךָ֔ לֹ֥א תְֿפָֿאֵ֖ר אַֽחֲרֶ֑יךָֿ לַגֵּ֛ר לַיָּתֿ֥וֹם וְלָֽאַלְמָנָ֖הֿ יִֽהְיֶֽהֿ׃
[‏כא] כִּ֤י תִֿבְֿצֹר֙ כַּרְמְךָ֔ לֹ֥א תְֿעוֹלֵ֖ל אַֽחֲרֶ֑יךָֿ לַגֵּ֛ר לַיָּתֿ֥וֹם וְלָֽאַלְמָנָ֖הֿ יִֽהְיֶֽהֿ׃
[‏כב] וְזָ֣כַֿרְתָּ֔ כִּי־עֶ֥בֶֿדֿ הָיִ֖יתָֿ בְּאֶ֣רֶץ מִצְרָ֑יִם עַל־כֵּ֞ן אָֽנֹכִֿ֤י מְצַוְּךָ֙ לַֽעֲשׂ֔וֹתֿ אֶתֿ־הַדָּבָֿ֖ר הַזֶּֽהֿ׃ס

פרק כה
[‏א] כִּי־יִֽהְיֶ֥הֿ רִיב֙ בֵּ֣ין אֲנָשִׁ֔ים וְנִגְּשׁ֥וּ אֶל־הַמִּשְׁפָּ֖ט וּשְׁפָֿט֑וּם וְהִצְדִּ֙יקוּ֙ אֶתֿ־הַצַּדִּ֔יק וְהִרְשִׁ֖יעוּ אֶתֿ־הָֽרָשָֽׁע׃
[‏ב] וְהָיָ֛הֿ אִם־בִּ֥ן הַכּ֖וֹתֿ הָֽרָשָׁ֑ע וְהִפִּיל֤וֹ הַשֹּׁפֵֿט֙ וְהִכָּ֣הוּ לְפָֿנָ֔יו כְּדֵֿ֥י רִשְׁעָתֿ֖וֹ בְּמִסְפָּֽר׃
[‏ג] אַרְבָּעִ֥ים יַכֶּ֖נּוּ לֹ֣א יֹסִ֑יףֿ פֶּן־יֹסִ֨יףֿ לְהַכֹּתֿ֤וֹ עַל־אֵ֙לֶּה֙ מַכָּ֣הֿ רַבָּ֔הֿ וְנִקְלָ֥הֿ אָחִ֖יךָֿ לְעֵינֶֽיךָֿ׃
[‏ד] לֹֽא־תַֿחְסֹ֥ם שׁ֖וֹר בְּדִֿישֽׁוֹ׃ס
[‏ה] כִּי־יֵֽשְׁב֨וּ אַחִ֜ים יַחְדָּ֗ו וּמֵ֨תֿ אַחַ֤דֿ מֵהֶם֙ וּבֵֿ֣ן אֵֽין־ל֔וֹ לֹא־תִֽֿהְיֶ֧הֿ אֵֽשֶׁתֿ־הַמֵּ֛תֿ הַח֖וּצָהֿ לְאִ֣ישׁ זָ֑ר יְבָֿמָהּ֙ יָבֹֿ֣א עָלֶ֔יהָ וּלְקָחָ֥הּ ל֛וֹ לְאִשָּׁ֖הֿ וְיִבְּמָֽהּ׃
[‏ו] וְהָיָ֗הֿ הַבְּכֿוֹר֙ אֲשֶׁ֣ר תֵּלֵ֔דֿ יָק֕וּם עַל־שֵׁ֥ם אָחִ֖יו הַמֵּ֑תֿ וְלֹֽא־יִמָּחֶ֥הֿ שְׁמ֖וֹ מִיִּשְׂרָאֵֽל׃
[‏ז] וְאִם־לֹ֤א יַחְפֹּץ֙ הָאִ֔ישׁ לָקַ֖חַתֿ אֶתֿ־יְבִֿמְתּ֑וֹ וְעָֽלְתָֿה֩ יְבִֿמְתּ֨וֹ הַשַּׁ֜עְרָהֿ אֶל־הַזְּקֵנִ֗ים וְאָֽמְרָה֙ מֵאֵ֨ן יְבָֿמִ֜י לְהָקִ֨ים לְאָחִ֥יו שֵׁם֙ בְּיִשְׂרָאֵ֔ל לֹ֥א אָבָֿ֖הֿ יַבְּמִֽי׃
[‏ח] וְקָֽרְאוּ־ל֥וֹ זִקְנֵֽי־עִיר֖וֹ וְדִֿבְּר֣וּ אֵלָ֑יו וְעָמַ֣דֿ וְאָמַ֔ר לֹ֥א חָפַֿ֖צְתִּי לְקַחְתָּֽהּ׃
[‏ט] וְנִגְּשָׁ֨הֿ יְבִֿמְתּ֣וֹ אֵלָיו֘ לְעֵינֵ֣י הַזְּקֵנִים֒ וְחָֽלְצָ֤הֿ נַֽעֲלוֹ֙ מֵעַ֣ל רַגְֿל֔וֹ וְיָֽרְקָ֖הֿ בְּפָֿנָ֑יו וְעָֽנְתָֿה֙ וְאָ֣מְרָ֔הֿ כָּ֚כָֿהֿ יֵֽעָשֶׂ֣הֿ לָאִ֔ישׁ אֲשֶׁ֥ר לֹֽא־יִבְֿנֶ֖הֿ אֶתֿ־בֵּ֥יתֿ אָחִֽיו׃
[‏י] וְנִקְרָ֥א שְׁמ֖וֹ בְּיִשְׂרָאֵ֑ל בֵּ֖יתֿ חֲל֥וּץ הַנָּֽעַל׃ס
[‏יא] כִּֽי־יִנָּצ֨וּ אֲנָשִׁ֤ים יַחְדָּו֙ אִ֣ישׁ וְאָחִ֔יו וְקָֽרְבָֿה֙ אֵ֣שֶׁתֿ הָֽאֶחָ֔דֿ לְהַצִּ֥יל אֶתֿ־אִישָׁהּ מִיַּ֣דֿ מַכֵּ֑הוּ וְשָֽׁלְחָ֣הֿ יָדָ֔הּ וְהֶֽחֱזִ֖יקָהֿ בִּמְבֻֿשָֽׁיו׃
[‏יב] וְקַצֹּתָֿ֖הֿ אֶתֿ־כַּפָּ֑הּ לֹ֥א תָֿח֖וֹס עֵינֶֽךָֿ׃ס
[‏יג] לֹא־יִֽהְיֶ֥הֿ לְךָֿ֛ בְּכִֽֿיסְךָֿ֖ אֶ֣בֶֿן וָאָ֑בֶֿן גְּדֿוֹלָ֖הֿ וּקְטַנָּֽהֿ׃
[‏יד] לֹא־יִֽהְיֶ֥הֿ לְךָֿ֛ בְּבֵֽֿיתְֿךָֿ֖ אֵיפָֿ֣הֿ וְאֵיפָֿ֑הֿ גְּדֿוֹלָ֖הֿ וּקְטַנָּֽהֿ׃
[‏טו] אֶ֣בֶֿן שְׁלֵמָ֤הֿ וָצֶ֙דֶֿק֙ יִֽהְיֶהֿ־לָּ֔ךְֿ אֵיפָֿ֧הֿ שְׁלֵמָ֛הֿ וָצֶ֖דֶֿק יִֽהְיֶהֿ־לָּ֑ךְֿ לְמַ֙עַן֙ יַֽאֲרִ֣יכֿוּ יָמֶ֔יךָֿ עַ֚ל הָֽאֲדָֿמָ֔הֿ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֥ן לָֽךְֿ׃
[‏טז] כִּ֧י תֽֿוֹעֲבַֿ֛תֿ יְהֹוָ֥ה אֱלֹהֶ֖יךָֿ כָּל־עֹ֣שֵׂהֿ אֵ֑לֶּהֿ כֹּ֖ל עֹ֥שֵׂהֿ עָֽוֶל׃פ
[מפטיר] [‏יז] זָכ֕וֹר אֵ֛תֿ אֲשֶׁר־עָשָׂ֥הֿ לְךָֿ֖ עֲמָלֵ֑ק בַּדֶּ֖רֶךְֿ בְּצֵֽאֿתְֿכֶֿ֥ם מִמִּצְרָֽיִם׃
[‏יח] אֲשֶׁ֨ר קָֽרְךָ֜ בַּדֶּ֗רֶךְֿ וַיְזַנֵּ֤בֿ בְּךָ֙ כָּל־הַנֶּֽחֱשָׁלִ֣ים אַֽחֲרֶ֔יךָֿ וְאַתָּ֖הֿ עָיֵ֣ףֿ וְיָגֵֿ֑עַ וְלֹ֥א יָרֵ֖א אֱלֹהִֽים׃
[‏יט] וְהָיָ֡הֿ בְּהָנִ֣יחַ יְהֹוָ֣ה אֱלֹהֶ֣יךָ׀ לְ֠ךָֿ מִכָּל־אֹ֨יְבֶ֜יךָֿ מִסָּבִ֗יבֿ בָּאָ֙רֶץ֙ אֲשֶׁ֣ר יְהֹוָֽה־אֱ֠לֹהֶיךָֿ נֹתֵ֨ן לְךָֿ֤ נַֽחֲלָה֙ לְרִשְׁתָּ֔הּ תִּמְחֶה֙ אֶתֿ־זֵ֣כֶֿר עֲמָלֵ֔ק מִתַּ֖חַתֿ הַשָּׁמָ֑יִם ל֖אֺ תִּשְׁכָּֽח׃פ

פרק כו
‏{פרשת כי תבוא} [‏א] וְהָיָה֙ כִּֽי־תָֿבֿ֣וֹא אֶל־הָאָ֔רֶץ אֲשֶׁר֙ יְהֹוָ֣ה אֱלֹהֶ֔יךָֿ נֹתֵֿ֥ן לְךָֿ֖ נַֽחֲלָ֑הֿ וִֽירִשְׁתָּ֖הּ וְיָשַׁ֥בְֿתָּ בָּֽהּ׃
[‏ב] וְלָֽקַחְתָּ֞ מֵֽרֵאֿשִׁ֣יתֿ׀ כָּל־פְּרִ֣י הָֽאֲדָֿמָ֗הֿ אֲשֶׁ֨ר תָּבִֿ֧יא מֵֽאַרְצְךָֿ֛ אֲשֶׁ֨ר יְהֹוָ֧ה אֱלֹהֶ֛יךָֿ נֹתֵֿ֥ן לָ֖ךְֿ וְשַׂמְתָּ֣ בַֿטֶּ֑נֶא וְהָֽלַכְֿתָּ֙ אֶל־הַמָּק֔וֹם אֲשֶׁ֤ר יִבְֿחַר֙ יְהֹוָ֣ה אֱלֹהֶ֔יךָֿ לְשַׁכֵּ֥ן שְׁמ֖וֹ שָֽׁם׃
[‏ג] וּבָֿאֿתָ֙ אֶל־הַכֹּהֵ֔ן אֲשֶׁ֥ר יִֽהְיֶ֖הֿ בַּיָּמִ֣ים הָהֵ֑ם וְאָֽמַרְתָּ֣ אֵלָ֗יו הִגַּ֤דְֿתִּי הַיּוֹם֙ לַֽיהֹוָ֣ה אֱלֹהֶ֔יךָֿ כִּי־בָ֙אֿתִֿי֙ אֶל־הָאָ֔רֶץ אֲשֶׁ֨ר נִשְׁבַּ֧ע יְהֹוָ֛ה לַֽאֲבֹֿתֵֿ֖ינוּ לָ֥תֶֿתֿ לָֽנוּ׃
[‏ד] וְלָקַ֧ח הַכֹּהֵ֛ן הַטֶּ֖נֶא מִיָּדֶֿ֑ךָֿ וְהִ֨נִּיח֔וֹ לִפְֿנֵ֕י מִזְבַּ֖ח יְהֹוָ֥ה אֱלֹהֶֽיךָֿ׃
[‏ה] וְעָנִ֨יתָֿ וְאָֽמַרְתָּ֜ לִפְֿנֵ֣י׀ יְהֹוָ֣ה אֱלֹהֶ֗יךָֿ אֲרַמִּי֙ אֹבֵֿ֣דֿ אָבִ֔י וַיֵּ֣רֶדֿ מִצְרַ֔יְמָהֿ וַיָּ֥גָֿר שָׁ֖ם בִּמְתֵֿ֣י מְעָ֑ט וַֽיְהִי־שָׁ֕ם לְגֿ֥וֹי גָּדֿ֖וֹל עָצ֥וּם וָרָֽבֿ׃
[‏ו] וַיָּרֵ֧עוּ אֹתָֿ֛נוּ הַמִּצְרִ֖ים וַיְעַנּ֑וּנוּ וַיִּתְּנ֥וּ עָלֵ֖ינוּ עֲבֹֿדָֿ֥הֿ קָשָֽׁהֿ׃
[‏ז] וַנִּצְעַ֕ק אֶל־יְהֹוָ֖ה אֱלֹהֵ֣י אֲבֹֿתֵֿ֑ינוּ וַיִּשְׁמַ֤ע יְהֹוָה֙ אֶתֿ־קֹלֵ֔נוּ וַיַּ֧רְא אֶתֿ־עָנְיֵ֛נוּ וְאֶתֿ־עֲמָלֵ֖נוּ וְאֶֽתֿ־לַֽחֲצֵֽנוּ׃
[‏ח] וַיּֽוֹצִאֵ֤נוּ יְהֹוָה֙ מִמִּצְרַ֔יִם בְּיָ֤דֿ חֲזָקָה֙ וּבִֿזְרֹ֣עַ נְטוּיָ֔הֿ וּבְֿמֹרָ֖א גָּדֹֿ֑ל וּבְֿאֹתֿ֖וֹתֿ וּבְֿמֹֽפְֿתִֽֿים׃
[‏ט] וַיְבִֿאֵ֖נוּ אֶל־הַמָּק֣וֹם הַזֶּ֑הֿ וַיִּתֶּן־לָ֙נוּ֙ אֶתֿ־הָאָ֣רֶץ הַזֹּ֔אֿתֿ אֶ֛רֶץ זָבַֿ֥תֿ חָלָ֖בֿ וּדְֿבָֽֿשׁ׃
[‏י] וְעַתָּ֗הֿ הִנֵּ֤הֿ הֵבֵ֙אֿתִֿי֙ אֶתֿ־רֵאֿשִׁית֙ פְּרִ֣י הָֽאֲדָֿמָ֔הֿ אֲשֶׁר־נָתַֿ֥תָּהֿ לִּ֖י יְהֹוָ֑ה וְהִנַּחְתּ֗וֹ לִפְֿנֵי֙ יְהֹוָ֣ה אֱלֹהֶ֔יךָֿ וְהִ֨שְׁתַּֽחֲוִ֔יתָֿ לִפְֿנֵ֖י יְהֹוָ֥ה אֱלֹהֶֽיךָֿ׃
[‏יא] וְשָֽׂמַחְתָּ֣ בְֿכָֿל־הַטּ֗וֹבֿ אֲשֶׁ֧ר נָֽתַֿן־לְךָֿ֛ יְהֹוָ֥ה אֱלֹהֶ֖יךָֿ וּלְבֵֿיתֶֿ֑ךָֿ אַתָּה֙ וְהַלֵּוִ֔י וְהַגֵּ֖ר אֲשֶׁ֥ר בְּקִרְבֶּֽךָֿ׃ס
[שני] [‏יב] כִּ֣י תְֿכַֿלֶּ֞הֿ לַ֠עְשֵׂר אֶתֿ־כָּל־מַעְשַׂ֧ר תְּבֿוּאָֽתְֿךָֿ֛ בַּשָּׁנָ֥הֿ הַשְּׁלִישִׁ֖תֿ שְׁנַ֣תֿ ‍ֽהַמַּֽעֲשֵׂ֑ר וְנָֽתַֿתָּ֣הֿ לַלֵּוִ֗י לַגֵּר֙ לַיָּתֿ֣וֹם וְלָֽאַלְמָנָ֔הֿ וְאָֽכְֿל֥וּ בִֿשְׁעָרֶ֖יךָֿ וְשָׂבֵֽֿעוּ׃
[‏יג] וְאָֽמַרְתָּ֡ לִפְֿנֵי֩ יְהֹוָ֨ה אֱלֹהֶ֜יךָֿ בִּעַ֧רְתִּי הַקֹּ֣דֶֿשׁ מִן־הַבַּ֗יִתֿ וְגַ֨ם נְתַֿתִּ֤יו לַלֵּוִי֙ וְלַגֵּר֙ לַיָּתֿ֣וֹם וְלָֽאַלְמָנָ֔הֿ כְּכָֿל־מִצְוָֽתְֿךָֿ֖ אֲשֶׁ֣ר צִוִּיתָֿ֑נִי לֹֽא־עָבַֿ֥רְתִּי מִמִּצְוֹתֶֿ֖יךָֿ וְלֹ֥א שָׁכָֽֿחְתִּי׃
[‏יד] לֹֽא־אָכַ֨לְתִּי בְֿאֹנִ֜י מִמֶּ֗נּוּ וְלֹֽא־בִֿעַ֤רְתִּי מִמֶּ֙נּוּ֙ בְּטָמֵ֔א וְלֹֽא־נָתַֿ֥תִּי מִמֶּ֖נּוּ לְמֵ֑תֿ שָׁמַ֗עְתִּי בְּקוֹל֙ יְהֹוָ֣ה אֱלֹהָ֔י עָשִׂ֕יתִֿי כְּכֹֿ֖ל אֲשֶׁ֥ר צִוִּיתָֽֿנִי׃
[‏טו] הַשְׁקִיפָֿה֩ מִמְּע֨וֹן קָדְֿשְׁךָ֜ מִן־הַשָּׁמַ֗יִם וּבָֿרֵ֤ךְֿ אֶֽתֿ־עַמְּךָ֙ אֶתֿ־יִשְׂרָאֵ֔ל וְאֵת֙ הָֽאֲדָֿמָ֔הֿ אֲשֶׁ֥ר נָתַֿ֖תָּהֿ לָ֑נוּ כַּֽאֲשֶׁ֤ר נִשְׁבַּ֙עְתָּ֙ לַֽאֲבֹֿתֵ֔ינוּ אֶ֛רֶץ זָבַֿ֥תֿ חָלָ֖בֿ וּדְֿבָֽֿשׁ׃ס
[שלישי] [‏טז] הַיּ֣וֹם הַזֶּ֗הֿ יְהֹוָ֨ה אֱלֹהֶ֜יךָֿ מְצַוְּךָֿ֧ לַֽעֲשׂ֛וֹתֿ אֶתֿ־הַֽחֻקִּ֥ים הָאֵ֖לֶּהֿ וְאֶתֿ־הַמִּשְׁפָּטִ֑ים וְשָֽׁמַרְתָּ֤ וְעָשִׂ֙יתָ֙ אוֹתָ֔ם בְּכָֿל־לְבָֽֿבְֿךָֿ֖ וּבְֿכָֿל־נַפְֿשֶֽׁךָֿ׃
[‏יז] אֶתֿ־יְהֹוָ֥ה הֶֽאֱמַ֖רְתָּ הַיּ֑וֹם לִֽהְיוֹת֩ לְךָ֙ לֵֽאֿלֹהִ֜ים וְלָלֶ֣כֶֿתֿ בִּדְֿרָכָ֗יו וְלִשְׁמֹ֨ר חֻקָּ֧יו וּמִצְוֹתָֿ֛יו וּמִשְׁפָּטָ֖יו וְלִשְׁמֹ֥עַ בְּקֹלֽוֹ׃
[‏יח] וַֽיהֹוָ֞ה הֶֽאֱמִֽירְךָֿ֣ הַיּ֗וֹם לִֽהְי֥וֹתֿ לוֹ֙ לְעַ֣ם סְגֻֿלָּ֔הֿ כַּֽאֲשֶׁ֖ר דִּבֶּר־לָ֑ךְֿ וְלִשְׁמֹ֖ר כָּל־מִצְוֹתָֽֿיו׃
[‏יט] וּלְתִֿתְּךָֿ֣ עֶלְי֗וֹן עַ֤ל כָּל־הַגּוֹיִם֙ אֲשֶׁ֣ר עָשָׂ֔הֿ לִתְֿהִלָּ֖הֿ וּלְשֵׁ֣ם וּלְתִֿפְֿאָ֑רֶתֿ וְלִהְיֹֽתְֿךָֿ֧ עַם־קָדֹֿ֛שׁ לַֽיהֹוָ֥ה אֱלֹהֶ֖יךָֿ כַּֽאֲשֶׁ֥ר דִּבֵּֽר׃פ

פרק כז
[רביעי] [‏א] וַיְצַ֤ו מֹשֶׁה֙ וְזִקְנֵ֣י יִשְׂרָאֵ֔ל אֶתֿ־הָעָ֖ם לֵאֿמֹ֑ר שָׁמֹר֙ אֶתֿ־כָּל־הַמִּצְוָ֔הֿ אֲשֶׁ֧ר אָֽנֹכִֿ֛י מְצַוֶּ֥הֿ אֶתְֿכֶֿ֖ם הַיּֽוֹם׃
[‏ב] וְהָיָ֗הֿ בַּיּוֹם֘ אֲשֶׁ֣ר תַּֽעַבְֿר֣וּ אֶתֿ־הַיַּרְדֵּן֒ אֶל־הָאָ֕רֶץ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֣ן לָ֑ךְֿ וַֽהֲקֵֽמֹתָֿ֤ לְךָ֙ אֲבָֿנִ֣ים גְּדֹֿל֔וֹתֿ וְשַׂדְֿתָּ֥ אֹתָֿ֖ם בַּשִּֽׂידֿ׃
[‏ג] וְכָֽֿתַֿבְֿתָּ֣ עֲלֵיהֶ֗ן אֶתֿ־כָּל־דִּבְֿרֵ֛י הַתּוֹרָ֥הֿ הַזֹּ֖אֿתֿ בְּעָבְֿרֶ֑ךָֿ לְמַ֡עַן אֲשֶׁר֩ תָּבֹ֨א אֶל־הָאָ֜רֶץ אֲשֶׁר־יְהֹוָ֥ה אֱלֹהֶ֣יךָ׀ נֹתֵֿ֣ן לְךָ֗ אֶ֣רֶץ זָבַֿ֤תֿ חָלָב֙ וּדְֿבַ֔שׁ כַּֽאֲשֶׁ֥ר דִּבֶּ֛ר יְהֹוָ֥ה אֱלֹהֵֽי־אֲבֹֿתֶֿ֖יךָֿ לָֽךְֿ׃
[‏ד] וְהָיָה֘ בְּעָבְֿרְכֶֿ֣ם אֶתֿ־הַיַּרְדֵּן֒ תָּקִ֜ימוּ אֶתֿ־הָֽאֲבָֿנִ֣ים הָאֵ֗לֶּהֿ אֲשֶׁ֨ר אָֽנֹכִ֜י מְצַוֶּ֥הֿ אֶתְֿכֶֿ֛ם הַיּ֖וֹם בְּהַ֣ר עֵיבָֿ֑ל וְשַׂדְֿתָּ֥ אוֹתָֿ֖ם בַּשִּֽׂידֿ׃
[‏ה] וּבָֿנִ֤יתָֿ שָּׁם֙ מִזְבֵּ֔חַ לַֽיהֹוָ֖ה אֱלֹהֶ֑יךָֿ מִזְבַּ֣ח אֲבָֿנִ֔ים לֹֽא־תָֿנִ֥יףֿ עֲלֵיהֶ֖ם בַּרְזֶֽל׃
[‏ו] אֲבָֿנִ֤ים שְׁלֵמוֹת֙ תִּבְֿנֶ֔הֿ אֶתֿ־מִזְבַּ֖ח יְהֹוָ֣ה אֱלֹהֶ֑יךָֿ וְהַֽעֲלִ֤יתָֿ עָלָיו֙ עוֹלֹ֔תֿ לַֽיהֹוָ֖ה אֱלֹהֶֽיךָֿ׃
[‏ז] וְזָֽבַֿחְתָּ֥ שְׁלָמִ֖ים וְאָכַֿ֣לְתָּ שָּׁ֑ם וְשָׂ֣מַחְתָּ֔ לִפְֿנֵ֖י יְהֹוָ֥ה אֱלֹהֶֽיךָֿ׃
[‏ח] וְכָֽֿתַֿבְֿתָּ֣ עַל־הָֽאֲבָֿנִ֗ים אֶֽתֿ־כָּל־דִּבְֿרֵ֛י הַתּוֹרָ֥הֿ הַזֹּ֖אֿתֿ בַּאֵ֥ר הֵיטֵֽבֿ׃ס
[‏ט] וַיְדַֿבֵּ֤ר מֹשֶׁה֙ וְהַכֹּֽהֲנִ֣ים הַֽלְוִיִּ֔ם אֶ֥ל כָּל־יִשְׂרָאֵ֖ל לֵאֿמֹ֑ר הַסְכֵּ֤תֿ׀ וּשְׁמַע֙ יִשְׂרָאֵ֔ל הַיּ֤וֹם הַזֶּה֙ נִֽהְיֵ֣יתָֿ לְעָ֔ם לַֽיהֹוָ֖ה אֱלֹהֶֽיךָֿ׃
[‏י] וְשָׁ֣מַעְתָּ֔ בְּק֖וֹל יְהֹוָ֣ה אֱלֹהֶ֑יךָֿ וְעָשִׂ֤יתָֿ אֶתֿ־//כתיב// מצותו֙ //קרי׳// מִצְוֹתָיו֙ וְאֶתֿ־חֻקָּ֔יו אֲשֶׁ֛ר אָֽנֹכִֿ֥י מְצַוְּךָֿ֖ הַיּֽוֹם׃ס
[חמישי] [‏יא] וַיְצַ֤ו מֹשֶׁה֙ אֶתֿ־הָעָ֔ם בַּיּ֥וֹם הַה֖וּא לֵאֿמֹֽר׃
[‏יב] אֵ֠לֶּהֿ יַֽעַמְד֞וּ לְבָֿרֵ֤ךְֿ אֶתֿ־הָעָם֙ עַל־הַ֣ר גְּרִזִּ֔ים בְּעָבְֿרְכֶֿ֖ם אֶתֿ־הַיַּרְדֵּ֑ן שִׁמְעוֹן֙ וְלֵוִ֣י וִֽיהוּדָ֔הֿ וְיִשָּׂשכָֿ֖ר וְיוֹסֵ֥ףֿ וּבִֿנְיָמִֽן׃
[‏יג] וְאֵ֛לֶּהֿ יַֽעַמְדֿ֥וּ עַל־הַקְּלָלָ֖הֿ בְּהַ֣ר עֵיבָֿ֑ל רְאוּבֵֿן֙ גָּ֣דֿ וְאָשֵׁ֔ר וּזְבֿוּלֻ֖ן דָּ֥ן וְנַפְֿתָּלִֽי׃
[‏יד] וְעָנ֣וּ הַֽלְוִיִּ֗ם וְאָֽמְר֛וּ אֶל־כָּל־אִ֥ישׁ יִשְׂרָאֵ֖ל ק֥וֹל רָֽם׃ס
[‏טו] אָר֣וּר הָאִ֡ישׁ אֲשֶׁ֣ר יַֽעֲשֶׂה֩ פֶ֨סֶל וּמַסֵּכָ֜הֿ תּֽוֹעֲבַֿ֣תֿ יְהֹוָ֗ה מַֽעֲשֵׂ֛הֿ יְדֵֿ֥י חָרָ֖שׁ וְשָׂ֣ם בַּסָּ֑תֶֿר וְעָנ֧וּ כָֿל־הָעָ֛ם וְאָֽמְר֖וּ אָמֵֽן׃ס
[‏טז] אָר֕וּר מַקְלֶ֥הֿ אָבִֿ֖יו וְאִמּ֑וֹ וְאָמַ֥ר כָּל־הָעָ֖ם אָמֵֽן׃ס
[‏יז] אָר֕וּר מַסִּ֖יגֿ גְּבֿ֣וּל רֵעֵ֑הוּ וְאָמַ֥ר כָּל־הָעָ֖ם אָמֵֽן׃ס
[‏יח] אָר֕וּר מַשְׁגֶּ֥הֿ עִוֵּ֖ר בַּדָּ֑רֶךְֿ וְאָמַ֥ר כָּל־הָעָ֖ם אָמֵֽן׃ס
[‏יט] אָר֗וּר מַטֶּ֛הֿ מִשְׁפַּ֥ט גֵּֽר־יָתֿ֖וֹם וְאַלְמָנָ֑הֿ וְאָמַ֥ר כָּל־הָעָ֖ם אָמֵֽן׃
[‏כ] אָר֗וּר שֹׁכֵֿב֙ עִם־אֵ֣שֶׁתֿ אָבִ֔יו כִּ֥י גִֿלָּ֖הֿ כְּנַ֣ףֿ אָבִֿ֑יו וְאָמַ֥ר כָּל־הָעָ֖ם אָמֵֽן׃ס
[‏כא] אָר֕וּר שֹׁכֵֿ֖בֿ עִם־כָּל־בְּהֵמָ֑הֿ וְאָמַ֥ר כָּל־הָעָ֖ם אָמֵֽן׃ס
[‏כב] אָר֗וּר שֹׁכֵֿב֙ עִם־אֲחֹת֔וֹ בַּתֿ־אָבִֿ֖יו א֣וֹ בַֿתֿ־אִמּ֑וֹ וְאָמַ֥ר כָּל־הָעָ֖ם אָמֵֽן׃ס
[‏כג] אָר֕וּר שֹׁכֵֿ֖בֿ עִם־חֹֽתַֿנְתּ֑וֹ וְאָמַ֥ר כָּל־הָעָ֖ם אָמֵֽן׃ס
[‏כד] אָר֕וּר מַכֵּ֥הֿ רֵעֵ֖הוּ בַּסָּ֑תֶֿר וְאָמַ֥ר כָּל־הָעָ֖ם אָמֵֽן׃ס
[‏כה] אָרוּר֙ לֹקֵ֣חַ שֹׁ֔חַדֿ לְהַכּ֥וֹתֿ נֶ֖פֶֿשׁ דָּ֣ם נָקִ֑י וְאָמַ֥ר כָּל־הָעָ֖ם אָמֵֽן׃ס
[‏כו] אָר֗וּר אֲשֶׁ֧ר לֹֽא־יָקִ֛ים אֶתֿ־דִּבְֿרֵ֥י הַתּוֹרָֽהֿ־הַזֹּ֖אֿתֿ לַֽעֲשׂ֣וֹתֿ אוֹתָֿ֑ם וְאָמַ֥ר כָּל־הָעָ֖ם אָמֵֽן׃פ

פרק כח
[‏א] וְהָיָ֗הֿ אִם־שָׁמ֤וֹעַ תִּשְׁמַע֙ בְּקוֹל֙ יְהֹוָ֣ה אֱלֹהֶ֔יךָֿ לִשְׁמֹ֤ר לַֽעֲשׂוֹת֙ אֶתֿ־כָּל־מִצְוֹתָ֔יו אֲשֶׁ֛ר אָֽנֹכִֿ֥י מְצַוְּךָֿ֖ הַיּ֑וֹם וּנְתָֽ֨נְךָ֜ יְהֹוָ֤ה אֱלֹהֶ֙יךָ֙ עֶלְי֔וֹן עַ֖ל כָּל־גּוֹיֵ֥י הָאָֽרֶץ׃
[‏ב] וּבָֿ֧אוּ עָלֶ֛יךָֿ כָּל־הַבְּרָכֿ֥וֹתֿ הָאֵ֖לֶּהֿ וְהִשִּׂיגֻֿ֑ךָֿ כִּ֣י תִֿשְׁמַ֔ע בְּק֖וֹל יְהֹוָ֥ה אֱלֹהֶֽיךָֿ׃
[‏ג] בָּר֥וּךְֿ אַתָּ֖הֿ בָּעִ֑יר וּבָֿר֥וּךְֿ אַתָּ֖הֿ בַּשָּׂדֶֽֿהֿ׃
[‏ד] בָּר֧וּךְֿ פְּרִֽי־בִֿטְנְךָֿ֛ וּפְֿרִ֥י אַדְֿמָֽתְֿךָֿ֖ וּפְֿרִ֣י בְֿהֶמְתֶּ֑ךָֿ שְׁגַֿ֥ר אֲלָפֶֿ֖יךָֿ וְעַשְׁתְּר֥וֹתֿ צֹאֿנֶֽךָֿ׃
[‏ה] בָּר֥וּךְֿ טַנְאֲךָֿ֖ וּמִשְׁאַרְתֶּֽךָֿ׃
[‏ו] בָּר֥וּךְֿ אַתָּ֖הֿ בְּבֹֿאֶ֑ךָֿ וּבָֿר֥וּךְֿ אַתָּ֖הֿ בְּצֵאֿתֶֽֿךָֿ׃
[ששי] [‏ז] יִתֵּ֨ן יְהֹוָ֤ה אֶתֿ־אֹֽיְבֶ֙יךָ֙ הַקָּמִ֣ים עָלֶ֔יךָֿ נִגָּפִֿ֖ים לְפָֿנֶ֑יךָֿ בְּדֶֿ֤רֶךְֿ אֶחָד֙ יֵֽצְא֣וּ אֵלֶ֔יךָֿ וּבְֿשִׁבְֿעָ֥הֿ דְֿרָכִֿ֖ים יָנ֥וּסוּ לְפָֿנֶֽיךָֿ׃
[‏ח] יְצַ֨ו יְהֹוָ֤ה אִתְּךָ֙ אֶתֿ־הַבְּרָכָ֔הֿ בַּֽאֲסָמֶ֕יךָֿ וּבְֿכֹֿ֖ל מִשְׁלַ֣ח יָדֶֿ֑ךָֿ וּבֵֿ֣רַכְֿךָ֔ בָּאָ֕רֶץ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֥ן לָֽךְֿ׃
[‏ט] יְקִֽימְךָ֙ יְהֹוָ֥ה לוֹ֙ לְעַ֣ם קָד֔וֹשׁ כַּֽאֲשֶׁ֖ר נִֽשְׁבַּע־לָ֑ךְֿ כִּ֣י תִֿשְׁמֹ֗ר אֶתֿ־מִצְוֹת֙ יְהֹוָ֣ה אֱלֹהֶ֔יךָֿ וְהָֽלַכְֿתָּ֖ בִּדְֿרָכָֽֿיו׃
[‏י] וְרָאוּ֙ כָּל־עַמֵּ֣י הָאָ֔רֶץ כִּ֛י שֵׁ֥ם יְהֹוָ֖ה נִקְרָ֣א עָלֶ֑יךָֿ וְיָֽרְא֖וּ מִמֶּֽךָּ׃
[‏יא] וְהוֹתִֽֿרְךָֿ֤ יְהֹוָה֙ לְטוֹבָ֔הֿ בִּפְֿרִ֧י בִֿטְנְךָֿ֛ וּבִֿפְֿרִ֥י בְֿהֶמְתְּךָֿ֖ וּבִֿפְֿרִ֣י אַדְֿמָתֶֿ֑ךָֿ עַ֚ל הָֽאֲדָֿמָ֔הֿ אֲשֶׁ֨ר נִשְׁבַּ֧ע יְהֹוָ֛ה לַֽאֲבֹֿתֶֿ֖יךָֿ לָ֥תֶֿתֿ לָֽךְֿ׃
[‏יב] יִפְֿתַּ֣ח יְהֹוָ֣ה׀ לְ֠ךָֿ אֶתֿ־אֽוֹצָר֨וֹ הַטּ֜וֹבֿ אֶתֿ־הַשָּׁמַ֗יִם לָתֵֿ֤תֿ מְטַֽר־אַרְצְךָ֙ בְּעִתּ֔וֹ וּלְבָֿרֵ֕ךְֿ אֵ֖תֿ כָּל־מַֽעֲשֵׂ֣הֿ יָדֶֿ֑ךָֿ וְהִלְוִ֙יתָ֙ גּוֹיִ֣ם רַבִּ֔ים וְאַתָּ֖הֿ לֹ֥א תִֿלְוֶֽהֿ׃
[‏יג] וּנְתָֽֿנְךָ֙ יְהֹוָ֤ה לְרֹאֿשׁ֙ וְלֹ֣א לְזָנָ֔בֿ וְהָיִ֙יתָ֙ רַ֣ק לְמַ֔עְלָהֿ וְלֹ֥א תִֽֿהְיֶ֖הֿ לְמָ֑טָּהֿ כִּֽי־תִֿשְׁמַ֞ע אֶל־מִצְוֹ֣תֿ׀ יְהֹוָ֣ה אֱלֹהֶ֗יךָֿ אֲשֶׁ֨ר אָֽנֹכִֿ֧י מְצַוְּךָֿ֛ הַיּ֖וֹם לִשְׁמֹ֥ר וְלַֽעֲשֽׂוֹתֿ׃
[‏יד] וְלֹ֣א תָֿס֗וּר מִכָּל־הַדְּבָֿרִים֙ אֲשֶׁ֨ר אָֽנֹכִ֜י מְצַוֶּ֥הֿ אֶתְֿכֶֿ֛ם הַיּ֖וֹם יָמִ֣ין וּשְׂמֹ֑אֿול לָלֶ֗כֶֿתֿ אַֽחֲרֵ֛י אֱלֹהִ֥ים אֲחֵרִ֖ים לְעָבְֿדָֽֿם׃פ
[‏טו] וְהָיָ֗הֿ אִם־לֹ֤א תִֿשְׁמַע֙ בְּקוֹל֙ יְהֹוָ֣ה אֱלֹהֶ֔יךָֿ לִשְׁמֹ֤ר לַֽעֲשׂוֹת֙ אֶתֿ־כָּל־מִצְוֹתָֿ֣יו וְחֻקֹּתָ֔יו אֲשֶׁ֛ר אָֽנֹכִֿ֥י מְצַוְּךָֿ֖ הַיּ֑וֹם וּבָֿ֧אוּ עָלֶ֛יךָֿ כָּל־הַקְּלָל֥וֹתֿ הָאֵ֖לֶּהֿ וְהִשִּׂיגֽֿוּךָֿ׃
[‏טז] אָר֥וּר אַתָּ֖הֿ בָּעִ֑יר וְאָר֥וּר אַתָּ֖הֿ בַּשָּׂדֶֽֿהֿ׃
[‏יז] אָר֥וּר טַנְאֲךָֿ֖ וּמִשְׁאַרְתֶּֽךָֿ׃
[‏יח] אָר֥וּר פְּרִֽי־בִֿטְנְךָֿ֖ וּפְֿרִ֣י אַדְֿמָתֶֿ֑ךָֿ שְׁגַֿ֥ר אֲלָפֶֿ֖יךָֿ וְעַשְׁתְּרֹ֥תֿ צֹאֿנֶֽךָֿ׃
[‏יט] אָר֥וּר אַתָּ֖הֿ בְּבֹֿאֶ֑ךָֿ וְאָר֥וּר אַתָּ֖הֿ בְּצֵאֿתֶֽֿךָֿ׃
[‏כ] יְשַׁלַּ֣ח יְהֹוָ֣ה׀ בְּ֠ךָֿ אֶתֿ־הַמְּאֵרָ֤הֿ אֶתֿ־הַמְּהוּמָה֙ וְאֶתֿ־הַמִּגְֿעֶ֔רֶתֿ בְּכָֿל־מִשְׁלַ֥ח יָֽדְֿךָֿ֖ אֲשֶׁ֣ר תַּֽעֲשֶׂ֑הֿ עַ֣דֿ הִשָּֽׁמֶדְֿךָֿ֤ וְעַדֿ־אֲבָֿדְֿךָ֙ מַהֵ֔ר מִפְּנֵ֛י רֹ֥עַ מַֽעֲלָלֶ֖יךָֿ אֲשֶׁ֥ר עֲזַבְֿתָּֽנִי׃
[‏כא] יַדְֿבֵּ֧ק יְהֹוָ֛ה בְּךָֿ֖ אֶתֿ־הַדָּ֑בֶֿר עַ֚דֿ כַּלֹּתֿ֣וֹ אֹֽתְֿךָ֔ מֵעַל֙ הָֽאֲדָֿמָ֔הֿ אֲשֶׁר־אַתָּ֥הֿ בָֿא־שָׁ֖מָּהֿ לְרִשְׁתָּֽהּ׃
[‏כב] יַכְּכָֿ֣הֿ יְ֠הֹוָה בַּשַּׁחֶ֨פֶֿתֿ וּבַֿקַּדַּ֜חַתֿ וּבַֿדַּלֶּ֗קֶתֿ וּבַֽֿחַרְחֻר֙ וּבַֿחֶ֔רֶבֿ וּבַֿשִּׁדָּפֿ֖וֹן וּבַֿיֵּֽרָק֑וֹן וּרְדָֿפֿ֖וּךָֿ עַ֥דֿ אָבְֿדֶֽֿךָֿ׃
[‏כג] וְהָי֥וּ שָׁמֶ֛יךָֿ אֲשֶׁ֥ר עַל־רֹֽאֿשְׁךָֿ֖ נְחֹ֑שֶׁתֿ וְהָאָ֥רֶץ אֲשֶׁר־תַּחְתֶּ֖יךָֿ בַּרְזֶֽל׃
[‏כד] יִתֵּ֧ן יְהֹוָ֛ה אֶתֿ־מְטַ֥ר אַרְצְךָֿ֖ אָבָֿ֣ק וְעָפָֿ֑ר מִן־הַשָּׁמַ֙יִם֙ יֵרֵ֣דֿ עָלֶ֔יךָֿ עַ֖דֿ הִשָּֽׁמְדָֽֿךְֿ׃
[‏כה] יִתֶּנְךָ֙ יְהֹוָ֥ה׀ נִגָּף֘ לִפְֿנֵ֣י אֹֽיְבֶֿיךָ֒ בְּדֶֿ֤רֶךְֿ אֶחָד֙ תֵּצֵ֣א אֵלָ֔יו וּבְֿשִׁבְֿעָ֥הֿ דְֿרָכִֿ֖ים תָּנ֣וּס לְפָֿנָ֑יו וְהָיִ֣יתָֿ לְזַֽעֲוָ֔הֿ לְכֹֿ֖ל מַמְלְכֿ֥וֹתֿ הָאָֽרֶץ׃
[‏כו] וְהָֽיְתָֿ֤הֿ נִבְֿלָֽתְֿךָ֙ לְמַֽאֲכָ֔ל לְכָֿל־ע֥וֹףֿ הַשָּׁמַ֖יִם וּלְבֶֽֿהֱמַ֣תֿ הָאָ֑רֶץ וְאֵ֖ין מַֽחֲרִֽידֿ׃
[‏כז] יַכְּכָ֨הֿ יְהֹוָ֜ה בִּשְׁחִ֤ין מִצְרַ֙יִם֙ //כתיב // ובעפל֔ים // // קרי // וּבַטְחֹרִ֔ים וּבַֿגָּרָ֖בֿ וּבֶֿחָ֑רֶס אֲשֶׁ֥ר לֹֽא־תֿוּכַֿ֖ל לְהֵֽרָפֵֽֿא׃
[‏כח] יַכְּכָֿ֣הֿ יְהֹוָ֔ה בְּשִׁגָּע֖וֹן וּבְֿעִוָּר֑וֹן וּבְֿתִֿמְה֖וֹן לֵבָֽֿבֿ׃
[‏כט] וְהָיִ֜יתָֿ מְמַשֵּׁ֣שׁ ‍ֽבַּצָּֽהֳרַ֗יִם כַּֽאֲשֶׁ֨ר יְמַשֵּׁ֤שׁ הָֽעִוֵּר֙ בָּֽאֲפֵֿלָ֔הֿ וְלֹ֥א תַֿצְלִ֖יחַ אֶתֿ־דְּרָכֶֿ֑יךָֿ וְהָיִ֜יתָֿ אַ֣ךְֿ עָשׁ֧וּק וְגָֿז֛וּל כָּל־הַיָּמִ֖ים וְאֵ֥ין מוֹשִֽׁיעַ׃
[‏ל] אִשָּׁ֣הֿ תְֿאָרֵ֗שׂ וְאִ֤ישׁ אַחֵר֙ //כתיב// יִשְׁגָּלֶ֔נָּהֿ //קרי׳// יִשְׁכָּבֶ֔נָּה בַּ֥יִתֿ תִּבְֿנֶ֖הֿ וְלֹֽא־תֵֿשֵׁ֣בֿ בּ֑וֹ כֶּ֥רֶם תִּטַּ֖ע וְלֹ֥א תְֿחַלְּלֶֽנּוּ׃
[‏לא] שֽׁוֹרְךָ֞ טָבֿ֣וּחַ לְעֵינֶ֗יךָֿ וְלֹ֣א תֹֿאֿכַֿל֘ מִמֶּנּוּ֒ חֲמֹֽרְךָ֙ גָּז֣וּל מִלְּפָֿנֶ֔יךָֿ וְלֹ֥א יָשׁ֖וּבֿ לָ֑ךְֿ צֹֽאֿנְךָ֙ נְתֻֿנ֣וֹתֿ לְאֹֽיְבֶ֔יךָֿ וְאֵ֥ין לְךָֿ֖ מוֹשִֽׁיעַ׃
[‏לב] בָּנֶ֨יךָֿ וּבְֿנֹתֶ֜יךָֿ נְתֻֿנִ֨ים לְעַ֤ם אַחֵר֙ וְעֵינֶ֣יךָֿ רֹא֔וֹתֿ וְכָֿל֥וֹתֿ אֲלֵיהֶ֖ם כָּל־הַיּ֑וֹם וְאֵ֥ין לְאֵ֖ל יָדֶֽֿךָֿ׃
[‏לג] פְּרִ֤י אַדְֿמָֽתְֿךָ֙ וְכָֿל־יְגִֿ֣יעֲךָ֔ יֹאֿכַֿ֥ל עַ֖ם אֲשֶׁ֣ר לֹֽא־יָדָֿ֑עְתָּ וְהָיִ֗יתָֿ רַ֛ק עָשׁ֥וּק וְרָצ֖וּץ כָּל־הַיָּמִֽים׃
[‏לד] וְהָיִ֖יתָֿ מְשֻׁגָּ֑ע מִמַּרְאֵ֥הֿ עֵינֶ֖יךָֿ אֲשֶׁ֥ר תִּרְאֶֽהֿ׃
[‏לה] יַכְּכָ֨הֿ יְהֹוָ֜ה בִּשְׁחִ֣ין רָ֗ע עַל־הַבִּרְכַּ֙יִם֙ וְעַל־הַשֹּׁקַ֔יִם אֲשֶׁ֥ר לֹֽא־תֿוּכַֿ֖ל לְהֵֽרָפֵֿ֑א מִכַּ֥ףֿ רַגְֿלְךָֿ֖ וְעַ֥דֿ קָדְֿקֳדֶֽֿךָֿ׃
[‏לו] יוֹלֵ֨ךְֿ יְהֹוָ֜ה אֹֽתְֿךָ֗ וְאֶֽתֿ־מַלְכְּךָ֙ אֲשֶׁ֣ר תָּקִ֣ים עָלֶ֔יךָֿ אֶל־גּ֕וֹי אֲשֶׁ֥ר לֹֽא־יָדַֿ֖עְתָּ אַתָּ֣הֿ וַֽאֲבֹֿתֶֿ֑יךָֿ וְעָבַֿ֥דְֿתָּ שָּׁ֛ם אֱלֹהִ֥ים אֲחֵרִ֖ים עֵ֥ץ וָאָֽבֶֿן׃
[‏לז] וְהָיִ֣יתָֿ לְשַׁמָּ֔הֿ לְמָשָׁ֖ל וְלִשְׁנִינָ֑הֿ בְּכֹֿל֙ הָֽעַמִּ֔ים אֲשֶׁר־יְנַֽהֶגְֿךָֿ֥ יְהֹוָ֖ה שָֽׁמָּהֿ׃
[‏לח] זֶ֥רַע רַ֖בֿ תּֽוֹצִ֣יא הַשָּׂדֶֿ֑הֿ וּמְעַ֣ט תֶּֽאֱסֹ֔ףֿ כִּ֥י יַחְסְלֶ֖נּוּ הָֽאַרְבֶּֽהֿ׃
[‏לט] כְּרָמִ֥ים תִּטַּ֖ע וְעָבָֿ֑דְֿתָּ וְיַ֤יִן לֹֽא־תִֿשְׁתֶּה֙ וְלֹ֣א תֶֽֿאֱגֹ֔ר כִּ֥י תֹֽֿאֿכְֿלֶ֖נּוּ הַתֹּלָֽעַתֿ׃
[‏מ] זֵיתִֿ֛ים יִֽהְי֥וּ לְךָֿ֖ בְּכָֿל־גְּבֿוּלֶ֑ךָֿ וְשֶׁ֙מֶן֙ לֹ֣א תָֿס֔וּךְֿ כִּ֥י יִשַּׁ֖ל זֵיתֶֽֿךָֿ׃
[‏מא] בָּנִ֥ים וּבָֿנ֖וֹתֿ תּוֹלִ֑ידֿ וְלֹא־יִֽהְי֣וּ לָ֔ךְֿ כִּ֥י יֵֽלְכֿ֖וּ בַּשֶּֽׁבִֿי׃
[‏מב] כָּל־עֵֽצְךָֿ֖ וּפְֿרִ֣י אַדְֿמָתֶֿ֑ךָֿ יְיָרֵ֖שׁ הַצְּלָצַֽל׃
[‏מג] הַגֵּר֙ אֲשֶׁ֣ר בְּקִרְבְּךָ֔ יַֽעֲלֶ֥הֿ עָלֶ֖יךָֿ מַ֣עְלָהֿ מָּ֑עְלָהֿ וְאַתָּ֥הֿ תֵֿרֵ֖דֿ מַ֥טָּהֿ מָּֽטָּהֿ׃
[‏מד] ה֣וּא יַלְוְךָ֔ וְאַתָּ֖הֿ לֹ֣א תַֿלְוֶ֑נּוּ ה֚וּא יִֽהְיֶ֣הֿ לְרֹ֔אֿשׁ וְאַתָּ֖הֿ תִּֽהְיֶ֥הֿ לְזָנָֽבֿ׃
[‏מה] וּבָ֨אוּ עָלֶ֜יךָֿ כָּל־הַקְּלָל֣וֹתֿ הָאֵ֗לֶּהֿ וּרְדָֿפ֙וּךָ֙ וְהִשִּׂיג֔וּךָֿ עַ֖דֿ הִשָּֽׁמְדָֿ֑ךְֿ כִּי־לֹ֣א שָׁמַ֗עְתָּ בְּקוֹל֙ יְהֹוָ֣ה אֱלֹהֶ֔יךָֿ לִשְׁמֹ֛ר מִצְוֹתָֿ֥יו וְחֻקֹּתָֿ֖יו אֲשֶׁ֥ר צִוָּֽךְֿ׃
[‏מו] וְהָי֣וּ בְֿךָ֔ לְא֖וֹתֿ וּלְמוֹפֵֿ֑תֿ וּֽבְֿזַרְעֲךָֿ֖ עַדֿ־עוֹלָֽם׃
[‏מז] תַּ֗חַתֿ אֲשֶׁ֤ר לֹֽא־עָבַ֙דְֿתָּ֙ אֶתֿ־יְהֹוָ֣ה אֱלֹהֶ֔יךָֿ בְּשִׂמְחָ֖הֿ וּבְֿט֣וּבֿ לֵבָֿ֑בֿ מֵרֹ֖בֿ כֹּֽל׃
[‏מח] וְעָֽבַֿדְֿתָּ֣ אֶתֿ־אֹֽיְבֶ֗יךָֿ אֲשֶׁ֨ר יְשַׁלְּחֶ֤נּוּ יְהֹוָה֙ בָּ֔ךְֿ בְּרָעָ֧בֿ וּבְֿצָמָ֛א וּבְֿעֵירֹ֖ם וּבְֿחֹ֣סֶר כֹּ֑ל וְנָתַ֞ן עֹ֤ל בַּרְזֶל֙ עַל־צַוָּאֿרֶ֔ךָֿ עַ֥דֿ הִשְׁמִידֿ֖וֹ אֹתָֽֿךְֿ׃
[‏מט] יִשָּׂ֣א יְהֹוָה֩ עָלֶ֨יךָֿ גּ֤וֹי מֵֽרָחֹק֙ מִקְצֵ֣הֿ הָאָ֔רֶץ כַּֽאֲשֶׁ֥ר יִדְֿאֶ֖הֿ הַנָּ֑שֶׁר גּ֕וֹי אֲשֶׁ֥ר לֹֽא־תִֿשְׁמַ֖ע לְשֹׁנֽוֹ׃
[‏נ] גּ֖וֹי עַ֣ז פָּנִ֑ים אֲשֶׁ֨ר לֹֽא־יִשָּׂ֤א פָֿנִים֙ לְזָקֵ֔ן וְנַ֖עַר לֹ֥א יָחֹֽן׃
[‏נא] וְ֠אָכַֿל פְּרִ֨י בְֿהֶמְתְּךָֿ֥ וּפְֿרִֽי־אַדְֿמָֽתְֿךָ֘ עַ֣דֿ הִשָּֽׁמְדָֿךְ֒ אֲשֶׁ֨ר לֹֽא־יַשְׁאִ֜יר לְךָ֗ דָּגָֿן֙ תִּיר֣וֹשׁ וְיִצְהָ֔ר שְׁגַֿ֥ר אֲלָפֶֿ֖יךָֿ וְעַשְׁתְּרֹ֣תֿ צֹאֿנֶ֑ךָֿ עַ֥דֿ הַֽאֲבִֿידֿ֖וֹ אֹתָֽֿךְֿ׃
[‏נב] וְהֵצַ֨ר לְךָ֜ בְּכָֿל־שְׁעָרֶ֗יךָֿ עַ֣דֿ רֶ֤דֶֿתֿ חֹֽמֹתֶ֙יךָ֙ הַגְּבֹהֹ֣תֿ וְהַבְּצֻר֔וֹתֿ אֲשֶׁ֥ר אַתָּ֛הֿ בֹּטֵ֥חַ בָּהֵ֖ן בְּכָֿל־אַרְצֶ֑ךָֿ וְהֵצַ֤ר לְךָ֙ בְּכָֿל־שְׁעָרֶ֔יךָֿ בְּכָ֨ל־אַרְצְךָ֔ אֲשֶׁ֥ר נָתַֿ֛ן יְהֹוָ֥ה אֱלֹהֶ֖יךָֿ לָֽךְֿ׃
[‏נג] וְאָֽכַֿלְתָּ֣ פְֿרִֽי־בִֿטְנְךָ֗ בְּשַׂ֤ר בָּנֶ֙יךָ֙ וּבְֿנֹתֶ֔יךָֿ אֲשֶׁ֥ר נָֽתַֿן־לְךָֿ֖ יְהֹוָ֣ה אֱלֹהֶ֑יךָֿ בְּמָצוֹר֙ וּבְֿמָצ֔וֹק אֲשֶׁר־יָצִ֥יק לְךָֿ֖ אֹֽיְבֶֽֿךָֿ׃
[‏נד] הָאִישׁ֙ הָרַ֣ךְֿ בְּךָ֔ וְהֶֽעָנֹ֖גֿ מְאֹ֑דֿ תֵּרַ֨ע עֵינ֤וֹ בְֿאָחִיו֙ וּבְֿאֵ֣שֶׁתֿ חֵיק֔וֹ וּבְֿיֶ֥תֶֿר בָּנָ֖יו אֲשֶׁ֥ר יוֹתִֽֿיר׃
[‏נה] מִתֵּ֣תֿ׀ לְאַחַ֣דֿ מֵהֶ֗ם מִבְּשַׂ֤ר בָּנָיו֙ אֲשֶׁ֣ר יֹאֿכֵ֔ל מִבְּלִ֥י הִשְׁאִֽיר־ל֖וֹ כֹּ֑ל בְּמָצוֹר֙ וּבְֿמָצ֔וֹק אֲשֶׁ֨ר יָצִ֥יק לְךָֿ֛ אֹֽיִבְֿךָֿ֖ בְּכָֿל־שְׁעָרֶֽיךָֿ׃
[‏נו] הָֽרַכָּ֨הֿ בְֿךָ֜ וְהָֽעֲנֻגָּ֗הֿ אֲשֶׁ֨ר לֹֽא־נִסְּתָֿ֤הֿ כַֿףֿ־רַגְֿלָהּ֙ הַצֵּ֣גֿ עַל־הָאָ֔רֶץ מֵֽהִתְֿעַנֵּ֖גֿ וּמֵרֹ֑ךְֿ תֵּרַ֤ע עֵינָהּ֙ בְּאִ֣ישׁ חֵיקָ֔הּ וּבִֿבְֿנָ֖הּ וּבְֿבִֿתָּֽהּ׃
[‏נז] וּֽבְֿשִׁלְיָתָ֞הּ הַיּוֹצֵ֣תֿ׀ מִבֵּ֣ין רַגְֿלֶ֗יהָ וּבְֿבָֿנֶ֙יהָ֙ אֲשֶׁ֣ר תֵּלֵ֔דֿ כִּי־תֹֽֿאֿכְֿלֵ֥ם בְּחֹֽסֶר־כֹּ֖ל בַּסָּ֑תֶֿר בְּמָצוֹר֙ וּבְֿמָצ֔וֹק אֲשֶׁ֨ר יָצִ֥יק לְךָֿ֛ אֹֽיִבְֿךָֿ֖ בִּשְׁעָרֶֽיךָֿ׃
[‏נח] אִם־ל֨אֺ תִֿשְׁמֹ֜ר לַֽעֲשׂ֗וֹתֿ אֶתֿ־כָּל־דִּבְֿרֵי֙ הַתּוֹרָ֣הֿ הַזֹּ֔אֿתֿ הַכְּתֻֿבִֿ֖ים בַּסֵּ֣פֶֿר הַזֶּ֑הֿ לְ֠יִרְאָהֿ אֶתֿ־הַשֵּׁ֞ם הַנִּכְֿבָּ֤דֿ וְהַנּוֹרָא֙ הַזֶּ֔הֿ אֵ֖תֿ יְהֹוָ֥ה אֱלֹהֶֽיךָֿ׃
[‏נט] וְהִפְֿלָ֤א יְהֹוָה֙ אֶתֿ־מַכֹּ֣תְֿךָ֔ וְאֵ֖תֿ מַכּ֣וֹתֿ זַרְעֶ֑ךָֿ מַכּ֤וֹתֿ גְּדֹֿלֹת֙ וְנֶ֣אֱמָנ֔וֹתֿ וָֽחֳלָיִ֥ם רָעִ֖ים וְנֶֽאֱמָנִֽים׃
[‏ס] וְהֵשִׁ֣יבֿ בְּךָ֗ אֵ֚תֿ כָּל־מַדְֿוֵ֣הֿ מִצְרַ֔יִם אֲשֶׁ֥ר יָגֹֿ֖רְתָּ מִפְּנֵיהֶ֑ם וְדָֽֿבְֿק֖וּ בָּֽךְֿ׃
[‏סא] גַּ֤ם כָּל־חֳלִי֙ וְכָֿל־מַכָּ֔הֿ אֲשֶׁר֙ לֹ֣א כָֿת֔וּבֿ בְּסֵ֖פֶֿר הַתּוֹרָ֣הֿ הַזֹּ֑אֿתֿ יַעְלֵ֤ם יְהֹוָה֙ עָלֶ֔יךָֿ עַ֖דֿ הִשָּֽׁמְדָֽֿךְֿ׃
[‏סב] וְנִשְׁאַרְתֶּם֙ בִּמְתֵֿ֣י מְעָ֔ט תַּ֚חַתֿ אֲשֶׁ֣ר הֱיִיתֶ֔ם כְּכֽֿוֹכְֿבֵֿ֥י הַשָּׁמַ֖יִם לָרֹ֑בֿ כִּי־לֹ֣א שָׁמַ֔עְתָּ בְּק֖וֹל יְהֹוָ֥ה אֱלֹהֶֽיךָֿ׃
[‏סג] וְ֠הָיָהֿ כַּֽאֲשֶׁר־שָׂ֨שׂ יְהֹוָ֜ה עֲלֵיכֶ֗ם לְהֵיטִ֣יבֿ אֶתְֿכֶֿם֘ וּלְהַרְבּ֣וֹתֿ אֶתְֿכֶֿם֒ כֵּ֣ן יָשִׂ֤ישׂ יְהֹוָה֙ עֲלֵיכֶ֔ם לְהַֽאֲבִֿ֥ידֿ אֶתְֿכֶֿ֖ם וּלְהַשְׁמִ֣ידֿ אֶתְֿכֶֿ֑ם וְנִסַּחְתֶּם֙ מֵעַ֣ל הָֽאֲדָֿמָ֔הֿ אֲשֶׁר־אַתָּ֥הֿ בָֿא־שָׁ֖מָּהֿ לְרִשְׁתָּֽהּ׃
[‏סד] וֶֽהֱפִֽֿיצְךָֿ֤ יְהֹוָה֙ בְּכָֿל־הָ֣עַמִּ֔ים מִקְצֵ֥הֿ הָאָ֖רֶץ וְעַדֿ־קְצֵ֣הֿ הָאָ֑רֶץ וְעָבַ֨דְֿתָּ שָּׁ֜ם אֱלֹהִ֣ים אֲחֵרִ֗ים אֲשֶׁ֧ר לֹֽא־יָדַֿ֛עְתָּ אַתָּ֥הֿ וַֽאֲבֹֿתֶֿ֖יךָֿ עֵ֥ץ וָאָֽבֶֿן׃
[‏סה] וּבַֿגּוֹיִ֤ם הָהֵם֙ לֹ֣א תַֿרְגִּ֔יעַ וְלֹא־יִֽהְיֶ֥הֿ מָנ֖וֹחַ לְכַֿףֿ־רַגְֿלֶ֑ךָֿ וְנָתַֿן֩ יְהֹוָ֨ה לְךָֿ֥ שָׁם֙ לֵ֣בֿ רַגָּ֔ז וְכִֿלְי֥וֹן עֵינַ֖יִם וְדַֽֿאֲבֿ֥וֹן נָֽפֶֿשׁ׃
[‏סו] וְהָי֣וּ חַיֶּ֔יךָֿ תְּלֻאִ֥ים לְךָֿ֖ מִנֶּ֑גֶֿדֿ וּפָֽֿחַדְֿתָּ֙ לַ֣יְלָהֿ וְיוֹמָ֔ם וְלֹ֥א תַֽֿאֲמִ֖ין בְּחַיֶּֽיךָֿ׃
[‏סז] בַּבֹּ֤קֶר תֹּאֿמַר֙ מִֽי־יִתֵּ֣ן עֶ֔רֶבֿ וּבָֿעֶ֥רֶבֿ תֹּאֿמַ֖ר מִֽי־יִתֵּ֣ן בֹּ֑קֶר מִפַּ֤חַדֿ לְבָֽֿבְֿךָ֙ אֲשֶׁ֣ר תִּפְֿחָ֔דֿ וּמִמַּרְאֵ֥הֿ עֵינֶ֖יךָֿ אֲשֶׁ֥ר תִּרְאֶֽהֿ׃
[‏סח] וֶֽהֱשִֽׁיבְֿךָ֙ יְהֹוָ֥ה׀ מִצְרַיִם֘ בָּֽאֳנִיּוֹת֒ בַּדֶּ֙רֶךְ֙ אֲשֶׁ֣ר אָמַ֣רְתִּי לְךָ֔ לֹֽא־תֹֿסִ֥יףֿ ע֖וֹדֿ לִרְאֹתָֿ֑הּ וְהִתְֿמַכַּרְתֶּ֨ם שָׁ֧ם לְאֹֽיְבֶֿ֛יךָֿ לַֽעֲבָֿדִֿ֥ים וְלִשְׁפָֿח֖וֹתֿ וְאֵ֥ין קֹנֶֽהֿ׃ס
[‏סט] אֵלֶּה֩ דִֿבְֿרֵ֨י הַבְּרִ֜יתֿ אֲשֶׁר־צִוָּ֧הֿ יְהֹוָ֣ה אֶתֿ־מֹשֶׁ֗הֿ לִכְֿרֹ֛תֿ אֶתֿ־בְּנֵ֥י יִשְׂרָאֵ֖ל בְּאֶ֣רֶץ מוֹאָ֑בֿ מִלְּבַֿ֣דֿ הַבְּרִ֔יתֿ אֲשֶׁר־כָּרַ֥תֿ אִתָּ֖ם בְּחֹרֵֽבֿ׃פ

פרק כט
[שביעי] [‏א] וַיִּקְרָ֥א מֹשֶׁ֛הֿ אֶל־כָּל־יִשְׂרָאֵ֖ל וַיֹּ֣אֿמֶר אֲלֵהֶ֑ם אַתֶּ֣ם רְאִיתֶ֗ם אֵ֣תֿ כָּל־אֲשֶׁר֩ עָשָׂ֨הֿ יְהֹוָ֤ה לְעֵֽינֵיכֶֿם֙ בְּאֶ֣רֶץ מִצְרַ֔יִם לְפַֿרְעֹ֥הֿ וּלְכָֿל־עֲבָֿדָֿ֖יו וּלְכָֿל־אַרְצֽוֹ׃
[‏ב] הַמַּסּוֹת֙ הַגְּדֹֿלֹ֔תֿ אֲשֶׁ֥ר רָא֖וּ עֵינֶ֑יךָֿ הָֽאֹתֹֿ֧תֿ וְהַמֹּֽפְֿתִֿ֛ים הַגְּדֹֿלִ֖ים הָהֵֽם׃
[‏ג] וְלֹֽא־נָתַֿן֩ יְהֹוָ֨ה לָכֶֿ֥ם לֵב֙ לָדַ֔עַתֿ וְעֵינַ֥יִם לִרְא֖וֹתֿ וְאָזְנַ֣יִם לִשְׁמֹ֑עַ עַ֖דֿ הַיּ֥וֹם הַזֶּֽהֿ׃
[‏ד] וָֽאוֹלֵ֥ךְֿ אֶתְֿכֶֿ֛ם אַרְבָּעִ֥ים שָׁנָ֖הֿ בַּמִּדְֿבָּ֑ר לֹֽא־בָֿל֤וּ שַׂלְמֹֽתֵֿיכֶֿם֙ מֵֽעֲלֵיכֶ֔ם וְנַֽעַלְךָֿ֥ לֹא־בָֽֿלְתָֿ֖הֿ מֵעַ֥ל רַגְֿלֶֽךָֿ׃
[‏ה] לֶ֚חֶם לֹ֣א אֲכַֿלְתֶּ֔ם וְיַ֥יִן וְשֵׁכָֿ֖ר לֹ֣א שְׁתִֿיתֶֿ֑ם לְמַ֙עַן֙ תֵּֽדְֿע֔וּ כִּ֛י אֲנִ֥י יְהֹוָ֖ה אֱלֹֽהֵיכֶֽֿם׃
[מפטיר] [‏ו] וַתָּבֹֿ֖אוּ אֶל־הַמָּק֣וֹם הַזֶּ֑הֿ וַיֵּצֵ֣א סִיחֹ֣ן מֶֽלֶךְֿ־חֶ֠שְׁבּוֹן וְע֨וֹגֿ מֶֽלֶךְֿ־הַבָּשָׁ֧ן לִקְרָאֿתֵֿ֛נוּ לַמִּלְחָמָ֖הֿ וַנַּכֵּֽם׃
[‏ז] וַנִּקַּח֙ אֶתֿ־אַרְצָ֔ם וַנִּתְּנָ֣הּ לְנַֽחֲלָ֔הֿ לָרֽאוּבֵֿנִ֖י וְלַגָּדִֿ֑י וְלַֽחֲצִ֖י שֵׁ֥בֶֿט הַֽמְנַשִּֽׁי׃
[‏ח] וּשְׁמַרְתֶּ֗ם אֶתֿ־דִּבְֿרֵי֙ הַבְּרִ֣יתֿ הַזֹּ֔אֿתֿ וַֽעֲשִׂיתֶֿ֖ם אֹתָֿ֑ם לְמַ֣עַן תַּשְׂכִּ֔ילוּ אֵ֖תֿ כָּל־אֲשֶׁ֥ר תַּֽעֲשֽׂוּן׃פ
‏{פרשת נצבים}[‏ט] אַתֶּ֨ם נִצָּבִֿ֤ים הַיּוֹם֙ כֻּלְּכֶ֔ם לִפְֿנֵ֖י יְהֹוָ֣ה אֱלֹֽהֵיכֶֿ֑ם רָֽאֿשֵׁיכֶֿ֣ם שִׁבְֿטֵיכֶ֗ם זִקְנֵיכֶֿם֙ וְשֹׁ֣טְרֵיכֶ֔ם כֹּ֖ל אִ֥ישׁ יִשְׂרָאֵֽל׃
[‏י] טַפְּכֶֿ֣ם נְשֵׁיכֶ֔ם וְגֵֿ֣רְךָ֔ אֲשֶׁ֖ר בְּקֶ֣רֶבֿ מַֽחֲנֶ֑יךָֿ מֵֽחֹטֵ֣בֿ עֵצֶ֔יךָֿ עַ֖דֿ שֹׁאֵ֥בֿ מֵימֶֽיךָֿ׃
[‏יא] לְעָבְֿרְךָ֗ בִּבְֿרִ֛יתֿ יְהֹוָ֥ה אֱלֹהֶ֖יךָֿ וּבְֿאָֽלָתֿ֑וֹ אֲשֶׁר֙ יְהֹוָ֣ה אֱלֹהֶ֔יךָֿ כֹּרֵ֥תֿ עִמְּךָֿ֖ הַיּֽוֹם׃
[שני] [‏יב] לְמַ֣עַן הָקִֽים־אֹֽתְֿךָ֩ הַיּ֨וֹם׀ ל֜וֹ לְעָ֗ם וְה֤וּא יִֽהְיֶהֿ־לְּךָ֙ לֵֽאֿלֹהִ֔ים כַּֽאֲשֶׁ֖ר דִּבֶּר־לָ֑ךְֿ וְכַֽֿאֲשֶׁ֤ר נִשְׁבַּע֙ לַֽאֲבֹֿתֶ֔יךָֿ לְאַבְֿרָהָ֥ם לְיִצְחָ֖ק וּֽלְיַֽעֲקֹֽבֿ׃
[‏יג] וְלֹ֥א אִתְּכֶֿ֖ם לְבַֿדְּכֶֿ֑ם אָֽנֹכִ֗י כֹּרֵת֙ אֶתֿ־הַבְּרִ֣יתֿ הַזֹּ֔אֿתֿ וְאֶתֿ־הָֽאָלָ֖הֿ הַזֹּֽאֿתֿ׃
[‏יד] כִּי֩ אֶתֿ־אֲשֶׁ֨ר יֶשְׁנ֜וֹ פֹּ֗הֿ עִמָּ֙נוּ֙ עֹמֵ֣דֿ הַיּ֔וֹם לִפְֿנֵ֖י יְהֹוָ֣ה אֱלֹהֵ֑ינוּ וְאֵ֨תֿ אֲשֶׁ֥ר אֵינֶ֛נּוּ פֹּ֖הֿ עִמָּ֥נוּ הַיּֽוֹם׃
[שלישי] [‏טו] כִּֽי־אַתֶּ֣ם יְדַֿעְתֶּ֔ם אֵ֥תֿ אֲשֶׁר־יָשַׁ֖בְֿנוּ בְּאֶ֣רֶץ מִצְרָ֑יִם וְאֵ֧תֿ אֲשֶׁר־עָבַֿ֛רְנוּ בְּקֶ֥רֶבֿ הַגּוֹיִ֖ם אֲשֶׁ֥ר עֲבַֿרְתֶּֽם׃
[‏טז] וַתִּרְאוּ֙ אֶתֿ־שִׁקּ֣וּצֵיהֶ֔ם וְאֵ֖תֿ גִּלֻּֽלֵיהֶ֑ם עֵ֣ץ וָאֶ֔בֶֿן כֶּ֥סֶףֿ וְזָהָ֖בֿ אֲשֶׁ֥ר עִמָּהֶֽם׃
[‏יז] פֶּן־יֵ֣שׁ בָּ֠כֶֿם אִ֣ישׁ אֽוֹ־אִשָּׁ֞הֿ א֧וֹ מִשְׁפָּחָ֣הֿ אוֹ־שֵׁ֗בֶֿט אֲשֶׁר֩ לְבָֿב֨וֹ פֹֿנֶ֤הֿ הַיּוֹם֙ מֵעִם֙ יְהֹוָ֣ה אֱלֹהֵ֔ינוּ לָלֶ֣כֶֿתֿ לַֽעֲבֹ֔דֿ אֶתֿ־אֱלֹהֵ֖י הַגּוֹיִ֣ם הָהֵ֑ם פֶּן־יֵ֣שׁ בָּכֶ֗ם שֹׁ֛רֶשׁ פֹּרֶ֥הֿ רֹ֖אֿשׁ וְלַֽעֲנָֽהֿ׃
[‏יח] וְהָיָ֡הֿ בְּשָׁמְעוֹ֩ אֶתֿ־דִּבְֿרֵ֨י הָֽאָלָ֜הֿ הַזֹּ֗אֿתֿ וְהִתְֿבָּרֵ֨ךְֿ בִּלְבָֿבֿ֤וֹ לֵאֿמֹר֙ שָׁל֣וֹם יִֽהְיֶהֿ־לִּ֔י כִּ֛י בִּשְׁרִר֥וּתֿ לִבִּ֖י אֵלֵ֑ךְֿ לְמַ֛עַן סְפֿ֥וֹתֿ הָֽרָוָ֖הֿ אֶתֿ־הַצְּמֵאָֽהֿ׃
[‏יט] לֹֽא־יֹאֿבֶֿ֣הֿ יְהֹוָה֘ סְלֹ֣חַ לוֹ֒ כִּ֣י אָ֠ז יֶעְשַׁ֨ן אַףֿ־יְהֹוָ֤ה וְקִנְאָתֿוֹ֙ בָּאִ֣ישׁ הַה֔וּא וְרָ֤בְֿצָהֿ בּוֹ֙ כָּל־הָ֣אָלָ֔הֿ הַכְּתֿוּבָֿ֖הֿ בַּסֵּ֣פֶֿר הַזֶּ֑הֿ וּמָחָ֤הֿ יְהֹוָה֙ אֶתֿ־שְׁמ֔וֹ מִתַּ֖חַתֿ הַשָּׁמָֽיִם׃
[‏כ] וְהִבְֿדִּיל֤וֹ יְהֹוָה֙ לְרָעָ֔הֿ מִכֹּ֖ל שִׁבְֿטֵ֣י יִשְׂרָאֵ֑ל כְּכֹֿל֙ אָל֣וֹתֿ הַבְּרִ֔יתֿ הַכְּתֿוּבָ֕הֿ בְּסֵ֥פֶֿר הַתּוֹרָ֖הֿ הַזֶּֽהֿ׃
[‏כא] וְאָמַ֞ר הַדּ֣וֹר הָאַֽחֲר֗וֹן בְּנֵיכֶֿם֙ אֲשֶׁ֤ר יָק֙וּמוּ֙ מֵאַ֣חֲרֵיכֶ֔ם וְהַ֨נָּכְֿרִ֔י אֲשֶׁ֥ר יָבֹֿ֖א מֵאֶ֣רֶץ רְחוֹקָ֑הֿ וְ֠רָאוּ אֶתֿ־מַכּ֞וֹתֿ הָאָ֤רֶץ הַהִוא֙ וְאֶתֿ־תַּ֣חֲלֻאֶ֔יהָ אֲשֶׁר־חִלָּ֥הֿ יְהֹוָ֖ה בָּֽהּ׃
[‏כב] גָּפְֿרִ֣יתֿ וָמֶלַח֘ שְׂרֵפָֿ֣הֿ כָֿל־אַרְצָהּ֒ לֹ֤א תִֿזָּרַע֙ וְלֹ֣א תַֿצְמִ֔חַ וְלֹא־יַֽעֲלֶ֥הֿ בָֿ֖הּ כָּל־עֵ֑שֶׂבֿ כְּֽמַהְפֵּכַ֞תֿ סְדֹֿ֤ם וַֽעֲמֹרָה֙ אַדְֿמָ֣הֿ //כתיב// וצביי֔ם // וּצְבוֹיִּ֔ם אֲשֶׁר֙ הָפַֿ֣ךְֿ יְהֹוָ֔ה בְּאַפּ֖וֹ וּבַֽֿחֲמָתֽֿוֹ׃
[‏כג] וְאָֽמְרוּ֙ כָּל־הַגּוֹיִ֔ם עַל־מֶ֨הֿ עָשָׂ֧הֿ יְהֹוָ֛ה כָּ֖כָֿהֿ לָאָ֣רֶץ הַזֹּ֑אֿתֿ מֶ֥הֿ חֳרִ֛י הָאַ֥ףֿ הַגָּדֿ֖וֹל הַזֶּֽהֿ׃
[‏כד] וְאָ֣מְר֔וּ עַ֚ל אֲשֶׁ֣ר עָֽזְב֔וּ אֶתֿ־בְּרִ֥יתֿ יְהֹוָ֖ה אֱלֹהֵ֣י אֲבֹֿתָֿ֑ם אֲשֶׁר֙ כָּרַ֣תֿ עִמָּ֔ם בְּהֽוֹצִיא֥וֹ אֹתָֿ֖ם מֵאֶ֥רֶץ מִצְרָֽיִם׃
[‏כה] וַיֵּֽלְכ֗וּ וַיַּֽעַבְֿדֿוּ֙ אֱלֹהִ֣ים אֲחֵרִ֔ים וַיִּֽשְׁתַּֽחֲו֖וּ לָהֶ֑ם אֱלֹהִים֙ אֲשֶׁ֣ר לֹֽא־יְדָֿע֔וּם וְלֹ֥א חָלַ֖ק לָהֶֽם׃
[‏כו] וַיִּֽחַר־אַ֥ףֿ יְהֹוָ֖ה בָּאָ֣רֶץ הַהִ֑וא לְהָבִֿ֤יא עָלֶ֙יהָ֙ אֶתֿ־כָּל־הַקְּלָלָ֔הֿ הַכְּתֿוּבָֿ֖הֿ בַּסֵּ֥פֶֿר הַזֶּֽהֿ׃
[‏כז] וַיִּתְּשֵׁ֤ם יְהֹוָה֙ מֵעַ֣ל אַדְֿמָתָ֔ם בְּאַ֥ףֿ וּבְֿחֵמָ֖הֿ וּבְֿקֶ֣צֶףֿ גָּדֿ֑וֹל וַיַּשְׁלִכֵֿ֛ם אֶל־אֶ֥רֶץ אַחֶ֖רֶתֿ כַּיּ֥וֹם הַזֶּֽהֿ׃
[‏כח] הַנִּ֨סְתָּרֹ֔תֿ לַֽיהֹוָ֖ה אֱלֹהֵ֑ינוּ וְהַנִּגְֿלֹ֞תֿ לָ֤ׄנׄוּׄ‌ וּׄלְׄבָֿ‍ׄנֵׄ‍֙יׄנׄוּׄ֙ עַדֿ־עוֹלָ֔ם לַֽעֲשׂ֕וֹתֿ אֶתֿ־כָּל־דִּבְֿרֵ֖י הַתּוֹרָ֥הֿ הַזֹּֽאֿתֿ׃ס

פרק ל
[רביעי] [‏א] וְהָיָה֩ כִֽֿי־יָבֹ֨אוּ עָלֶ֜יךָֿ כָּל־הַדְּבָֿרִ֣ים הָאֵ֗לֶּהֿ הַבְּרָכָֿה֙ וְהַקְּלָלָ֔הֿ אֲשֶׁ֥ר נָתַֿ֖תִּי לְפָֿנֶ֑יךָֿ וַֽהֲשֵֽׁבֹֿתָ֙ אֶל־לְבָֿבֶ֔ךָֿ בְּכָ֨ל־הַגּוֹיִ֔ם אֲשֶׁ֧ר הִֽדִּֽיחֲךָֿ֛ יְהֹוָ֥ה אֱלֹהֶ֖יךָֿ שָֽׁמָּהֿ׃
[‏ב] וְשַׁבְֿתָּ֞ עַדֿ־יְהֹוָ֤ה אֱלֹהֶ֙יךָ֙ וְשָֽׁמַעְתָּ֣ בְֿקֹל֔וֹ כְּכֹֿ֛ל אֲשֶׁר־אָֽנֹכִֿ֥י מְצַוְּךָֿ֖ הַיּ֑וֹם אַתָּ֣הֿ וּבָֿנֶ֔יךָֿ בְּכָֿל־לְבָֽֿבְֿךָֿ֖ וּבְֿכָֿל־נַפְֿשֶֽׁךָֿ׃
[‏ג] וְשָׁ֨בֿ יְהֹוָ֧ה אֱלֹהֶ֛יךָֿ אֶתֿ־שְׁבֽֿוּתְֿךָֿ֖ וְרִֽחֲמֶ֑ךָֿ וְשָׁ֗בֿ וְקִבֶּצְךָ֙ מִכָּל־הָ֣עַמִּ֔ים אֲשֶׁ֧ר הֱפִֽֿיצְךָֿ֛ יְהֹוָ֥ה אֱלֹהֶ֖יךָֿ שָֽׁמָּהֿ׃
[‏ד] אִם־יִֽהְיֶ֥הֿ נִֽדַּֽחֲךָֿ֖ בִּקְצֵ֣הֿ הַשָּׁמָ֑יִם מִשָּׁ֗ם יְקַבֶּצְךָ֙ יְהֹוָ֣ה אֱלֹהֶ֔יךָֿ וּמִשָּׁ֖ם יִקָּחֶֽךָֿ׃
[‏ה] וֶֽהֱבִֽֿיאֲךָ֞ יְהֹוָ֣ה אֱלֹהֶ֗יךָֿ אֶל־הָאָ֛רֶץ אֲשֶׁר־יָֽרְשׁ֥וּ אֲבֹֿתֶֿ֖יךָֿ וִֽירִשְׁתָּ֑הּ וְהֵיטִֽבְֿךָֿ֥ וְהִרְבְּךָֿ֖ מֵֽאֲבֹֿתֶֽֿיךָֿ׃
[‏ו] וּמָ֨ל יְהֹוָ֧ה אֱלֹהֶ֛יךָֿ אֶתֿ־לְבָֽֿבְֿךָֿ֖ וְאֶתֿ־לְבַֿ֣בֿ זַרְעֶ֑ךָֿ לְאַֽהֲבָ֞הֿ אֶתֿ־יְהֹוָ֧ה אֱלֹהֶ֛יךָֿ בְּכָֿל־לְבָֽֿבְֿךָֿ֥ וּבְֿכָֿל־נַפְֿשְׁךָֿ֖ לְמַ֥עַן חַיֶּֽיךָֿ׃
[חמישי] [‏ז] וְנָתַֿן֙ יְהֹוָ֣ה אֱלֹהֶ֔יךָֿ אֵ֥תֿ כָּל־הָֽאָל֖וֹתֿ הָאֵ֑לֶּהֿ עַל־אֹֽיְבֶֿ֥יךָֿ וְעַל־שֹֽׂנְאֶ֖יךָֿ אֲשֶׁ֥ר רְדָֿפֽֿוּךָֿ׃
[‏ח] וְאַתָּ֣הֿ תָֿשׁ֔וּבֿ וְשָֽׁמַעְתָּ֖ בְּק֣וֹל יְהֹוָ֑ה‌ וְעָשִׂ֙יתָ֙ אֶתֿ־כָּל־מִצְוֹתָ֔יו אֲשֶׁ֛ר אָֽנֹכִֿ֥י מְצַוְּךָֿ֖ הַיּֽוֹם׃
[‏ט] וְהוֹתִֽֿירְךָ֩ יְהֹוָ֨ה אֱלֹהֶ֜יךָֿ בְּכֹֿ֣ל׀ מַֽעֲשֵׂ֣הֿ יָדֶ֗ךָֿ בִּפְֿרִ֨י בִֿטְנְךָ֜ וּבִֿפְֿרִ֧י בְֿהֶמְתְּךָֿ֛ וּבִֿפְֿרִ֥י אַדְֿמָֽתְֿךָֿ֖ לְטֹבָֿ֑הֿ כִּ֣י׀ יָשׁ֣וּבֿ יְהֹוָ֗ה לָשׂ֤וּשׂ עָלֶ֙יךָ֙ לְט֔וֹבֿ כַּֽאֲשֶׁר־שָׂ֖שׂ עַל־אֲבֹֿתֶֽֿיךָֿ׃
[‏י] כִּ֣י תִֿשְׁמַ֗ע בְּקוֹל֙ יְהֹוָ֣ה אֱלֹהֶ֔יךָֿ לִשְׁמֹ֤ר מִצְוֹתָֿיו֙ וְחֻקֹּתָ֔יו הַכְּתֿוּבָ֕הֿ בְּסֵ֥פֶֿר הַתּוֹרָ֖הֿ הַזֶּ֑הֿ כִּ֤י תָֿשׁוּב֙ אֶל־יְהֹוָ֣ה אֱלֹהֶ֔יךָֿ בְּכָֿל־לְבָֽֿבְֿךָֿ֖ וּבְֿכָֿל־נַפְֿשֶֽׁךָֿ׃ס
[ששי] [‏יא] כִּ֚י הַמִּצְוָ֣הֿ הַזֹּ֔אֿתֿ אֲשֶׁ֛ר אָֽנֹכִֿ֥י מְצַוְּךָֿ֖ הַיּ֑וֹם לֹֽא־נִפְֿלֵ֥אֿתֿ הִוא֙ מִמְּךָ֔ וְלֹֽא־רְחֹקָ֖הֿ הִֽוא׃
[‏יב] לֹ֥א בַֿשָּׁמַ֖יִם הִ֑וא לֵאֿמֹ֗ר מִ֣י יַֽעֲלֶהֿ־לָּ֤נוּ הַשָּׁמַ֙יְמָה֙ וְיִקָּחֶ֣הָ לָּ֔נוּ וְיַשְׁמִעֵ֥נוּ אֹתָֿ֖הּ וְנַֽעֲשֶֽׂנָּהֿ׃
[‏יג] וְלֹֽא־מֵעֵ֥בֶֿר לַיָּ֖ם הִ֑וא לֵאֿמֹ֗ר מִ֣י יַֽעֲבָֿר־לָ֜נוּ אֶל־עֵ֤בֶֿר הַיָּם֙ וְיִקָּחֶ֣הָ לָּ֔נוּ וְיַשְׁמִעֵ֥נוּ אֹתָֿ֖הּ וְנַֽעֲשֶֽׂנָּהֿ׃
[‏יד] כִּֽי־קָר֥וֹבֿ אֵלֶ֛יךָֿ הַדָּבָֿ֖ר מְאֹ֑דֿ בְּפִֿ֥יךָֿ וּבִֿלְבָֽֿבְֿךָֿ֖ לַֽעֲשֹׂתֽֿוֹ׃ס
[שביעי] [‏טו] רְאֵ֨הֿ נָתַֿ֤תִּי לְפָֿנֶ֙יךָ֙ הַיּ֔וֹם אֶתֿ־הַֽחַיִּ֖ים וְאֶתֿ־הַטּ֑וֹבֿ וְאֶתֿ־הַמָּ֖וֶתֿ וְאֶתֿ־הָרָֽע׃
[‏טז] אֲשֶׁ֨ר אָֽנֹכִֿ֣י מְצַוְּךָ֘ הַיּוֹם֒ לְאַֽהֲבָ֞הֿ אֶתֿ־יְהֹוָ֤ה אֱלֹהֶ֙יךָ֙ לָלֶ֣כֶֿתֿ בִּדְֿרָכָ֔יו וְלִשְׁמֹ֛ר מִצְוֹתָֿ֥יו וְחֻקֹּתָֿ֖יו וּמִשְׁפָּטָ֑יו וְחָיִ֣יתָֿ וְרָבִ֔יתָֿ וּבֵֽֿרַכְֿךָ֙ יְהֹוָ֣ה אֱלֹהֶ֔יךָֿ בָּאָ֕רֶץ אֲשֶׁר־אַתָּ֥הֿ בָֿא־שָׁ֖מָּהֿ לְרִשְׁתָּֽהּ׃
[‏יז] וְאִם־יִפְֿנֶ֥הֿ לְבָֽֿבְֿךָֿ֖ וְלֹ֣א תִֿשְׁמָ֑ע וְנִדַּחְתָּ֗ וְהִֽשְׁתַּֽחֲוִ֛יתָֿ לֵֽאֿלֹהִ֥ים אֲחֵרִ֖ים וַֽעֲבַֿדְֿתָּֽם׃
[‏יח] הִגַּ֤דְֿתִּי לָכֶֿם֙ הַיּ֔וֹם כִּ֥י אָבֹֿ֖דֿ תֹּֽאֿבֵֿדֿ֑וּן לֹא־תַֽֿאֲרִיכֻֿ֤ן יָמִים֙ עַל־הָ֣אֲדָֿמָ֔הֿ אֲשֶׁ֨ר אַתָּ֤הֿ עֹבֵֿר֙ אֶתֿ־הַיַּרְדֵּ֔ן לָב֥וֺֿא שָׁ֖מָּהֿ לְרִשְׁתָּֽהּ׃
[‏יט] הַעִדֹ֨תִֿי בָֿכֶֿ֣ם הַיּוֹם֘ אֶתֿ־הַשָּׁמַ֣יִם וְאֶתֿ־הָאָרֶץ֒ הַֽחַיִּ֤ים וְהַמָּ֙וֶת֙ נָתַֿ֣תִּי לְפָֿנֶ֔יךָֿ הַבְּרָכָֿ֖הֿ וְהַקְּלָלָ֑הֿ וּבָֽֿחַרְתָּ֙ בַּֽחַיִּ֔ים לְמַ֥עַן תִּֽחְיֶ֖הֿ אַתָּ֥הֿ וְזַרְעֶֽךָֿ׃
[‏כ] לְאַֽהֲבָֿה֙ אֶתֿ־יְהֹוָ֣ה אֱלֹהֶ֔יךָֿ לִשְׁמֹ֥עַ בְּקֹל֖וֹ וּלְדָֿבְֿקָהֿ־בֿ֑וֹ כִּ֣י ה֤וּא חַיֶּ֙יךָ֙ וְאֹ֣רֶךְֿ יָמֶ֔יךָֿ לָשֶׁ֣בֶֿתֿ עַל־הָֽאֲדָֿמָ֗הֿ אֲשֶׁר֩ נִשְׁבַּ֨ע יְהֹוָ֧ה לַֽאֲבֹֿתֶֿ֛יךָֿ לְאַבְֿרָהָ֛ם לְיִצְחָ֥ק וּֽלְיַֽעֲקֹ֖בֿ לָתֵֿ֥תֿ לָהֶֽם׃פ

פרק לא
‏{פרשת וילך}[‏א] וַיֵּ֖לֶךְֿ מֹשֶׁ֑הֿ וַיְדַֿבֵּ֛ר אֶתֿ־הַדְּבָֿרִ֥ים הָאֵ֖לֶּהֿ אֶל־כָּל־יִשְׂרָאֵֽל׃
[‏ב] וַיֹּ֣אֿמֶר אֲלֵהֶ֗ם בֶּן־מֵאָה֩ וְעֶשְׂרִ֨ים שָׁנָ֤הֿ אָֽנֹכִֿי֙ הַיּ֔וֹם לֹֽא־אוּכַֿ֥ל ע֖וֹדֿ לָצֵ֣אֿתֿ וְלָבֿ֑וֹא וַֽיהֹוָה֙ אָמַ֣ר אֵלַ֔י לֹ֥א תַֽֿעֲבֹֿ֖ר אֶתֿ־הַיַּרְדֵּ֥ן הַזֶּֽהֿ׃
[‏ג] יְהֹוָ֨ה אֱלֹהֶ֜יךָֿ ה֣וּא׀ עֹבֵֿ֣ר לְפָֿנֶ֗יךָֿ הֽוּא־יַשְׁמִ֞ידֿ אֶתֿ־הַגּוֹיִ֥ם הָאֵ֛לֶּהֿ מִלְּפָֿנֶ֖יךָֿ וִֽירִשְׁתָּ֑ם יְהוֹשֻׁ֗עַ ה֚וּא עֹבֵֿ֣ר לְפָֿנֶ֔יךָֿ כַּֽאֲשֶׁ֖ר דִּבֶּ֥ר יְהֹוָֽה׃
[שני] [‏ד] וְעָשָׂ֤הֿ יְהֹוָה֙ לָהֶ֔ם כַּֽאֲשֶׁ֣ר עָשָׂ֗הֿ לְסִיח֥וֹן וּלְע֛וֹגֿ מַלְכֵֿ֥י הָֽאֱמֹרִ֖י וּלְאַרְצָ֑ם אֲשֶׁ֥ר הִשְׁמִ֖ידֿ אֹתָֽֿם׃
[‏ה] וּנְתָֿנָ֥ם יְהֹוָ֖ה לִפְֿנֵיכֶֿ֑ם וַֽעֲשִׂיתֶֿ֣ם לָהֶ֔ם כְּכָ֨ל־הַמִּצְוָ֔הֿ אֲשֶׁ֥ר צִוִּ֖יתִֿי אֶתְֿכֶֽֿם׃
[‏ו] חִזְק֣וּ וְאִמְצ֔וּ אַל־תִּֽירְא֥וּ וְאַל־תַּֽעַרְצ֖וּ מִפְּנֵיהֶ֑ם כִּ֣י׀ יְהֹוָ֣ה אֱלֹהֶ֗יךָֿ ה֚וּא הַֽהֹלֵ֣ךְֿ עִמָּ֔ךְֿ לֹ֥א יַרְפְּךָֿ֖ וְלֹ֥א יַֽעַזְבֶֽֿךָּ׃ס
[שלישי] [‏ז] וַיִּקְרָ֨א מֹשֶׁ֜הֿ לִֽיהוֹשֻׁ֗עַ וַיֹּ֨אֿמֶר אֵלָ֜יו לְעֵינֵ֣י כָֿל־יִשְׂרָאֵל֘ חֲזַ֣ק וֶֽאֱמָץ֒ כִּ֣י אַתָּ֗הֿ תָּבֿוֹא֙ אֶתֿ־הָעָ֣ם הַזֶּ֔הֿ אֶל־הָאָ֕רֶץ אֲשֶׁ֨ר נִשְׁבַּ֧ע יְהֹוָ֛ה לַֽאֲבֹֿתָֿ֖ם לָתֵֿ֣תֿ לָהֶ֑ם וְאַתָּ֖הֿ תַּנְחִילֶ֥נָּהֿ אוֹתָֽֿם׃
[‏ח] וַֽיהֹוָ֞ה ה֣וּא׀ הַֽהֹלֵ֣ךְֿ לְפָֿנֶ֗יךָֿ ה֚וּא יִֽהְיֶ֣הֿ עִמָּ֔ךְֿ לֹ֥א יַרְפְּךָֿ֖ וְלֹ֣א יַֽעַזְבֶֿ֑ךָּ לֹ֥א תִֿירָ֖א וְלֹ֥א תֵֿחָֽתֿ׃
[‏ט] וַיִּכְֿתֹּ֣בֿ מֹשֶׁה֘ אֶתֿ־הַתּוֹרָ֣הֿ הַזֹּאֿת֒ ‍ֽוַיִּתְּנָ֗הּ אֶל־הַכֹּֽהֲנִים֙ בְּנֵ֣י לֵוִ֔י הַנֹּ֣שְׂאִ֔ים אֶתֿ־אֲר֖וֹן בְּרִ֣יתֿ יְהֹוָ֑ה וְאֶל־כָּל־זִקְנֵ֖י יִשְׂרָאֵֽל׃
[רביעי] [‏י] וַיְצַ֥ו מֹשֶׁ֖הֿ אוֹתָֿ֣ם לֵאֿמֹ֑ר מִקֵּ֣ץ׀ שֶׁ֣בַֿע שָׁנִ֗ים בְּמֹעֵ֛דֿ שְׁנַ֥תֿ הַשְּׁמִטָּ֖הֿ בְּחַ֥גֿ הַסֻּכּֽוֹתֿ׃
[‏יא] בְּבֿ֣וֹא כָֿל־יִשְׂרָאֵ֗ל לֵֽרָאוֹת֙ אֶתֿ־פְּנֵי֙ יְהֹוָ֣ה אֱלֹהֶ֔יךָֿ בַּמָּק֖וֹם אֲשֶׁ֣ר יִבְֿחָ֑ר תִּקְרָ֞א אֶתֿ־הַתּוֹרָ֥הֿ הַזֹּ֛אֿתֿ נֶ֥גֶֿדֿ כָּל־יִשְׂרָאֵ֖ל בְּאָזְנֵיהֶֽם׃
[‏יב] הַקְהֵ֣ל אֶתֿ־הָעָ֗ם הָֽאֲנָשִׁ֤ים וְהַנָּשִׁים֙ וְהַטַּ֔ףֿ וְגֵֽֿרְךָֿ֖ אֲשֶׁ֣ר בִּשְׁעָרֶ֑יךָֿ לְמַ֨עַן יִשְׁמְע֜וּ וּלְמַ֣עַן יִלְמְד֗וּ וְיָֽרְאוּ֙ אֶתֿ־יְהֹוָ֣ה אֱלֹֽהֵיכֶ֔ם וְשָֽׁמְר֣וּ לַֽעֲשׂ֔וֹתֿ אֶתֿ־כָּל־דִּבְֿרֵ֖י הַתּוֹרָ֥הֿ הַזֹּֽאֿתֿ׃
[‏יג] וּבְֿנֵיהֶ֞ם אֲשֶׁ֣ר לֹא־יָֽדְֿע֗וּ יִשְׁמְעוּ֙ וְלָ֣מְד֔וּ לְיִרְאָ֖הֿ אֶתֿ־יְהֹוָ֣ה אֱלֹֽהֵיכֶֿ֑ם כָּל־הַיָּמִ֗ים אֲשֶׁ֨ר אַתֶּ֤ם חַיִּים֙ עַל־הָ֣אֲדָֿמָ֔הֿ אֲשֶׁ֨ר אַתֶּ֜ם עֹֽבְֿרִ֧ים אֶתֿ־הַיַּרְדֵּ֛ן שָׁ֖מָּהֿ לְרִשְׁתָּֽהּ׃פ
[חמישי] [‏יד] וַיֹּ֨אֿמֶר יְהֹוָ֜ה אֶל־מֹשֶׁ֗הֿ הֵ֣ן קָֽרְבֿ֣וּ יָמֶיךָ֘ לָמוּת֒ קְרָ֣א אֶתֿ־יְהוֹשֻׁ֗עַ וְהִֽתְֿיַצְּבֿ֛וּ בְּאֹ֥הֶל מוֹעֵ֖דֿ וַֽאֲצַוֶּ֑נּוּ וַיֵּ֤לֶךְֿ מֹשֶׁה֙ וִֽיהוֹשֻׁ֔עַ וַיִּֽתְֿיַצְּבֿ֖וּ בְּאֹ֥הֶל מוֹעֵֽדֿ׃
[‏טו] וַיֵּרָ֧א יְהֹוָ֛ה בָּאֹ֖הֶל בְּעַמּ֣וּדֿ עָנָ֑ן ‍ֽוַיַּֽעֲמֹ֛דֿ עַמּ֥וּדֿ הֶֽעָנָ֖ן עַל־פֶּ֥תַֿח הָאֹֽהֶל׃
[‏טז] וַיֹּ֤אֿמֶר יְהֹוָה֙ אֶל־מֹשֶׁ֔הֿ הִנְּךָֿ֥ שֹׁכֵֿ֖בֿ עִם־אֲבֹֿתֶֿ֑יךָֿ וְקָם֩ הָעָ֨ם הַזֶּ֜הֿ וְזָנָ֣הֿ׀ אַֽחֲרֵ֣י׀ אֱלֹהֵ֣י נֵֽכַֿר־הָאָ֗רֶץ אֲשֶׁ֨ר ה֤וּא בָֿא־שָׁ֙מָּה֙ בְּקִרְבּ֔וֹ וַֽעֲזָבַ֕נִי וְהֵפֵֿר֙ אֶתֿ־בְּרִיתִ֔י אֲשֶׁ֥ר כָּרַ֖תִּי אִתּֽוֹ׃
[‏יז] וְחָרָ֣הֿ אַפִּ֣י בֿ֣וֹ בַֿיּֽוֹם־הַ֠הוּא וַֽעֲזַבְֿתִּ֞ים וְהִסְתַּרְתִּ֨י פָֿנַ֤י מֵהֶם֙ וְהָיָ֣הֿ לֶֽאֱכֹ֔ל וּמְצָאֻ֛הוּ רָע֥וֹתֿ רַבּ֖וֹתֿ וְצָר֑וֹתֿ וְאָמַר֙ בַּיּ֣וֹם הַה֔וּא הֲלֹ֗א עַ֣ל כִּי־אֵ֤ין אֱלֹהַי֙ בְּקִרְבִּ֔י מְצָא֖וּנִי הָֽרָע֥וֹתֿ הָאֵֽלֶּהֿ׃
[‏יח] וְאָֽנֹכִ֗י הַסְתֵּ֨ר אַסְתִּ֤יר פָּנַי֙ בַּיּ֣וֹם הַה֔וּא עַ֥ל כָּל־הָֽרָעָ֖הֿ אֲשֶׁ֣ר עָשָׂ֑הֿ כִּ֣י פָֿנָ֔הֿ אֶל־אֱלֹהִ֖ים אֲחֵרִֽים׃
[‏יט] וְעַתָּ֗הֿ כִּתְֿבֿ֤וּ לָכֶֿם֙ אֶתֿ־הַשִּׁירָ֣הֿ הַזֹּ֔אֿתֿ וְלַמְּדָֿ֥הּ אֶתֿ־בְּנֵֽי־יִשְׂרָאֵ֖ל שִׂימָ֣הּ בְּפִֿיהֶ֑ם לְמַ֨עַן תִּֽהְיֶהֿ־לִּ֜י הַשִּׁירָ֥הֿ הַזֹּ֛אֿתֿ לְעֵ֖דֿ בִּבְֿנֵ֥י יִשְׂרָאֵֽל׃
[ששי] [‏כ] כִּֽי־אֲבִֿיאֶ֜נּוּ אֶל־הָֽאֲדָֿמָ֣הֿ׀ אֲשֶׁר־נִשְׁבַּ֣עְתִּי לַֽאֲבֹֿתָ֗יו זָבַֿ֤תֿ חָלָב֙ וּדְֿבַ֔שׁ וְאָכַֿ֥ל וְשָׂבַֿ֖ע וְדָֿשֵׁ֑ן וּפָֿנָ֞הֿ אֶל־אֱלֹהִ֤ים אֲחֵרִים֙ וַֽעֲבָֿד֔וּם וְנִ֣אֲצ֔וּנִי וְהֵפֵֿ֖ר אֶתֿ־בְּרִיתִֽֿי׃
[‏כא] וְ֠הָיָהֿ כִּֽי־תִֿמְצֶ֨אֿןָ אֹת֜וֹ רָע֣וֹתֿ רַבּוֹת֘ וְצָרוֹת֒ וְ֠עָֽנְתָֿהֿ הַשִּׁירָ֨הֿ הַזֹּ֤אֿתֿ לְפָֿנָיו֙ לְעֵ֔דֿ כִּ֛י לֹ֥א תִֿשָּׁכַֿ֖ח מִפִּ֣י זַרְע֑וֹ כִּ֧י יָדַֿ֣עְתִּי אֶתֿ־יִצְר֗וֹ אֲשֶׁ֨ר ה֤וּא עֹשֶׂה֙ הַיּ֔וֹם בְּטֶ֣רֶם אֲבִֿיאֶ֔נּוּ אֶל־הָאָ֖רֶץ אֲשֶׁ֥ר נִשְׁבַּֽעְתִּי‌׃
[‏כב] וַיִּכְֿתֹּ֥בֿ מֹשֶׁ֛הֿ אֶתֿ־הַשִּׁירָ֥הֿ הַזֹּ֖אֿתֿ בַּיּ֣וֹם הַה֑וּא ‍ֽוַיְלַמְּדָֿ֖הּ אֶתֿ־בְּנֵ֥י יִשְׂרָאֵֽל׃
[‏כג] וַיְצַ֞ו אֶתֿ־יְהוֹשֻׁ֣עַ בִּן־נ֗וּן וַיֹּאֿמֶר֘ חֲזַ֣ק וֶֽאֱמָץ֒ כִּ֣י אַתָּ֗הֿ תָּבִֿיא֙ אֶתֿ־בְּנֵ֣י יִשְׂרָאֵ֔ל אֶל־הָאָ֖רֶץ אֲשֶׁר־נִשְׁבַּ֣עְתִּי לָהֶ֑ם וְאָֽנֹכִֿ֖י אֶֽהְיֶ֥הֿ עִמָּֽךְֿ׃
[‏כד] וַיְהִ֣י׀ כְּכַֿלּ֣וֹתֿ מֹשֶׁ֗הֿ לִכְֿתֹּ֛בֿ אֶתֿ־דִּבְֿרֵ֥י הַתּוֹרָֽהֿ־הַזֹּ֖אֿתֿ עַל־סֵ֑פֶֿר עַ֖דֿ תֻּמָּֽם׃
[שביעי] [‏כה] וַיְצַ֤ו מֹשֶׁה֙ אֶתֿ־הַֽלְוִיִּ֔ם נֹֽשְׂאֵ֛י אֲר֥וֹן בְּרִֽיתֿ־יְהֹוָ֖ה לֵאֿמֹֽר׃
[‏כו] לָקֹ֗חַ אֵ֣תֿ סֵ֤פֶֿר הַתּוֹרָה֙ הַזֶּ֔הֿ וְשַׂמְתֶּ֣ם אֹת֔וֹ מִצַּ֛דֿ אֲר֥וֹן בְּרִֽיתֿ־יְהֹוָ֖ה אֱלֹֽהֵיכֶֿ֑ם וְהָֽיָהֿ־שָׁ֥ם בְּךָֿ֖ לְעֵֽדֿ׃
[‏כז] כִּ֣י אָֽנֹכִֿ֤י יָדַ֙עְתִּי֙ אֶֽתֿ־מֶרְיְךָ֔ וְאֶֽתֿ־עָרְפְּךָֿ֖ הַקָּשֶׁ֑הֿ הֵ֣ן בְּעוֹדֶֿנִּי֩ חַ֨י עִמָּכֶ֜ם הַיּ֗וֹם מַמְרִ֤ים הֱיִתֶֿם֙ עִם־יְהֹוָ֔ה וְאַ֖ףֿ כִּי־אַֽחֲרֵ֥י מוֹתִֽֿי׃
[מפטיר] [‏כח] הַקְהִ֧ילוּ אֵלַ֛י אֶתֿ־כָּל־זִקְנֵ֥י שִׁבְֿטֵיכֶֿ֖ם וְשֹֽׁטְרֵיכֶֿ֑ם וַֽאֲדַֿבְּרָ֣הֿ בְֿאָזְנֵיהֶ֗ם אֵ֚תֿ הַדְּבָֿרִ֣ים הָאֵ֔לֶּהֿ וְאָעִ֣ידָֿהֿ בָּ֔ם אֶתֿ־הַשָּׁמַ֖יִם וְאֶתֿ־הָאָֽרֶץ׃
[‏כט] כִּ֣י יָדַ֗עְתִּי אַֽחֲרֵ֤י מוֹתִֿי֙ כִּֽי־הַשְׁחֵ֣תֿ תַּשְׁחִת֔וּן וְסַרְתֶּ֣ם מִן־הַדֶּ֔רֶךְֿ אֲשֶׁ֥ר צִוִּ֖יתִֿי אֶתְֿכֶֿ֑ם וְקָרָ֨אֿתֿ אֶתְֿכֶֿ֤ם הָֽרָעָה֙ בְּאַֽחֲרִ֣יתֿ הַיָּמִ֔ים כִּי־תַֽֿעֲשׂ֤וּ אֶתֿ־הָרַע֙ בְּעֵינֵ֣י יְהֹוָ֔ה לְהַכְֿעִיס֖וֹ בְּמַֽעֲשֵׂ֥הֿ יְדֵֿיכֶֽֿם׃
[‏ל] וַיְדַֿבֵּ֣ר מֹשֶׁ֗הֿ בְּאָזְנֵי֙ כָּל־קְהַ֣ל יִשְׂרָאֵ֔ל אֶתֿ־דִּבְֿרֵ֥י הַשִּׁירָ֖הֿ הַזֹּ֑אֿתֿ עַ֖דֿ תֻּמָּֽם׃פ

פרק לב
‏{פרשת האזינו}[‏א] הַֽאֲזִ֥ינוּ הַשָּׁמַ֖יִם וַֽאֲדַֿבֵּ֑רָהֿ וְתִֿשְׁמַ֥ע הָאָ֖רֶץ אִמְרֵי־פִֽֿי׃
[‏ב] יַֽעֲרֹ֤ףֿ כַּמָּטָר֙ לִקְחִ֔י תִּזַּ֥ל כַּטַּ֖ל אִמְרָתִֿ֑י כִּשְׂעִירִ֣ם עֲלֵי־דֶ֔שֶׁא וְכִֿרְבִֿיבִֿ֖ים עֲלֵי־עֵֽשֶׂבֿ׃
[‏ג] כִּ֛י שֵׁ֥ם יְהֹוָ֖ה אֶקְרָ֑א הָבֿ֥וּ גֹֿ֖דֶֿל לֵֽאֿלֹהֵֽינוּ׃
[‏ד] הַצּוּר֙ תָּמִ֣ים פָּֽעֳל֔וֹ כִּ֥י כָֿל־דְּרָכָֿ֖יו מִשְׁפָּ֑ט אֵ֤ל אֱמוּנָה֙ וְאֵ֣ין עָ֔וֶל צַדִּ֥יק וְיָשָׁ֖ר הֽוּא׃
[‏ה] שִׁחֵ֥תֿ ל֛וֹ לּ֖אֺ בָּנָ֣יו מוּמָ֑ם דּ֥וֹר עִקֵּ֖שׁ וּפְֿתַֿלְתֹּֽל׃
[‏ו] הַלְיהֹוָה֙ תִּגְֿמְלוּ־זֹ֔אֿתֿ עַ֥ם נָבָֿ֖ל וְלֹ֣א חָכָֿ֑ם הֲלוֹא־הוּא֙ אָבִֿ֣יךָֿ קָּנֶ֔ךָֿ ה֥וּא עָֽשְׂךָֿ֖ וַֽיְכֹֽֿנְנֶֽךָֿ׃
[שני] [‏ז] זְכֹֿר֙ יְמ֣וֹתֿ עוֹלָ֔ם בִּ֖ינוּ שְׁנ֣וֹתֿ דֹּֽר־וָדֹֿ֑ר שְׁאַ֤ל אָבִ֙יךָ֙ וְיַגֵּ֔דְֿךָֿ זְקֵנֶ֖יךָֿ וְיֹ֥אֿמְרוּ לָֽךְֿ׃
[‏ח] בְּהַנְחֵ֤ל עֶלְיוֹן֙ גּוֹיִ֔ם בְּהַפְֿרִידֿ֖וֹ בְּנֵ֣י אָדָֿ֑ם יַצֵּב֙ גְּבֻֿלֹ֣תֿ עַמִּ֔ים לְמִסְפַּ֖ר בְּנֵ֥י יִשְׂרָאֵֽל׃
[‏ט] כִּ֛י חֵ֥לֶק יְהֹוָ֖ה עַמּ֑וֹ יַֽעֲקֹ֖בֿ חֶ֥בֶֿל נַֽחֲלָתֽֿוֹ׃
[‏י] יִמְצָאֵ֙הוּ֙ בְּאֶ֣רֶץ מִדְֿבָּ֔ר וּבְֿתֹֿ֖הוּ יְלֵ֣ל יְשִׁמֹ֑ן יְסֹֽבְֿבֶ֙נְהוּ֙ יְבֿ֣וֹנְנֵ֔הוּ יִצְּרֶ֖נְהוּ כְּאִישׁ֥וֹן עֵינֽוֹ׃
[‏יא] כְּנֶ֙שֶׁר֙ יָעִ֣יר קִנּ֔וֹ עַל־גּֽוֹזָלָ֖יו יְרַחֵ֑ףֿ יִפְֿרֹ֤שׂ כְּנָפָֿיו֙ יִקָּחֵ֔הוּ יִשָּׂאֵ֖הוּ עַל־אֶבְֿרָתֽֿוֹ׃
[‏יב] יְהֹוָ֖ה בָּדָֿ֣דֿ יַנְחֶ֑נּוּ וְאֵ֥ין עִמּ֖וֹ אֵ֥ל נֵכָֽֿר׃
[שלישי] [‏יג] יַרְכִּבֵ֙הוּ֙ עַל־//כתיב// במותי //קרי// בָּמֳתֵי אָ֔רֶץ וַיֹּאֿכַֿ֖ל תְּנוּבֹֿ֣תֿ שָׂדָֿ֑י וַיֵּֽנִקֵ֤הוּ דְֿבַֿשׁ֙ מִסֶּ֔לַע וְשֶׁ֖מֶן מֵֽחַלְמִ֥ישׁ צֽוּר׃
[‏יד] חֶמְאַ֨תֿ בָּקָ֜ר וַֽחֲלֵ֣בֿ צֹ֗אֿן עִם־חֵ֨לֶבֿ כָּרִ֜ים וְאֵילִ֤ים בְּנֵֽי־בָֿשָׁן֙ וְעַתּוּדִ֔ים עִם־חֵ֖לֶבֿ כִּלְי֣וֹתֿ חִטָּ֑הֿ וְדַֿם־עֵנָ֖בֿ תִּשְׁתֶּהֿ־חָֽמֶר׃
[‏טו] וַיִּשְׁמַ֤ן יְשֻׁרוּן֙ וַיִּבְֿעָ֔ט שָׁמַ֖נְתָּ עָבִֿ֣יתָֿ כָּשִׂ֑יתָֿ וַיִּטֹּשׁ֙ אֱל֣וֹהַּ עָשָׂ֔הוּ וַיְנַבֵּ֖ל צ֥וּר יְשֻֽׁעָתֽֿוֹ׃
[‏טז] יַקְנִאֻ֖הוּ בְּזָרִ֑ים בְּתֽֿוֹעֵבֹֿ֖תֿ יַכְֿעִיסֻֽהוּ׃
[‏יז] יִזְבְּח֗וּ לַשֵּׁדִֿים֙ לֹ֣א אֱלֹ֔הַּ אֱלֹהִ֖ים לֹ֣א יְדָֿע֑וּם חֲדָֿשִׁים֙ מִקָּרֹ֣בֿ בָּ֔אוּ לֹ֥א שְׂעָר֖וּם אֲבֹֽֿתֵֿיכֶֽֿם׃
[‏יח] צ֥וּר יְלָֽדְֿךָֿ֖ תֶּ֑שִׁי וַתִּשְׁכַּ֖ח אֵ֥ל מְחֹֽלְלֶֽךָֿ׃
[רביעי] [‏יט] וַיַּ֥רְא יְהֹוָ֖ה וַיִּנְאָ֑ץ מִכַּ֥עַס בָּנָ֖יו וּבְֿנֹתָֽֿיו׃
[‏כ] וַיֹּ֗אֿמֶר אַסְתִּ֤ירָהֿ פָֿנַי֙ מֵהֶ֔ם אֶרְאֶ֖הֿ מָ֣הֿ אַֽחֲרִיתָֿ֑ם כִּ֣י דֿ֤וֹר תַּהְפֻּכֹֿת֙ הֵ֔מָּהֿ בָּנִ֖ים לֹֽא־אֵמֻ֥ן בָּֽם׃
[‏כא] הֵ֚ם קִנְא֣וּנִי בְֿלֹא־אֵ֔ל כִּֽעֲס֖וּנִי בְּהַבְֿלֵיהֶ֑ם וַֽאֲנִי֙ אַקְנִיאֵ֣ם בְּלֹא־עָ֔ם בְּגֿ֥וֹי נָבָֿ֖ל אַכְֿעִיסֵֽם׃
[‏כב] כִּי־אֵשׁ֙ קָֽדְֿחָ֣הֿ בְֿאַפִּ֔י וַתִּיקַ֖דֿ עַדֿ־שְׁא֣וֹל תַּחְתִּ֑יתֿ וַתֹּ֤אֿכַֿל אֶ֙רֶץ֙ וִֽיבֻֿלָ֔הּ וַתְּלַהֵ֖ט מֽוֹסְדֵֿ֥י הָרִֽים׃
[‏כג] אַסְפֶּ֥הֿ עָלֵ֖ימוֹ רָע֑וֹתֿ חִצַּ֖י אֲכַֿלֶּהֿ־בָּֽם׃
[‏כד] מְזֵ֥י רָעָ֛בֿ וּלְחֻ֥מֵי רֶ֖שֶׁףֿ וְקֶ֣טֶבֿ מְרִירִ֑י וְשֶׁן־בְּהֵמֹת֙ אֲשַׁלַּח־בָּ֔ם עִם־חֲמַ֖תֿ זֹֽחֲלֵ֥י עָפָֽֿר׃
[‏כה] מִחוּץ֙ תְּשַׁכֶּל־חֶ֔רֶבֿ וּמֵֽחֲדָֿרִ֖ים אֵימָ֑הֿ גַּם־בָּחוּר֙ גַּם־בְּתֿוּלָ֔הֿ יוֹנֵ֖ק עִם־אִ֥ישׁ שֵׂיבָֽֿהֿ׃
[‏כו] אָמַ֖רְתִּי אַפְֿאֵיהֶ֑ם אַשְׁבִּ֥יתָֿהֿ מֵֽאֱנ֖וֹשׁ זִכְֿרָֽם׃
[‏כז] לוּלֵ֗י כַּ֤עַס אוֹיֵב֙ אָג֔וּר פֶּן־יְנַכְּר֖וּ צָרֵ֑ימוֹ פֶּן־יֹֽאֿמְרוּ֙ יָדֵֿ֣נוּ רָ֔מָהֿ וְלֹ֥א יְהֹוָ֖ה פָּעַ֥ל כָּל־זֹֽאֿתֿ׃
[‏כח] כִּי־גֿ֛וֹי אֹבַֿ֥דֿ עֵצ֖וֹתֿ הֵ֑מָּהֿ וְאֵ֥ין בָּהֶ֖ם תְּבֿוּנָֽהֿ׃
[חמישי] [‏כט] ל֥וּ חָֽכְֿמ֖וּ יַשְׂכִּ֣ילוּ זֹ֑אֿתֿ יָבִֿ֖ינוּ לְאַֽחֲרִיתָֽֿם׃
[‏ל] אֵיכָ֞הֿ יִרְדֹּ֤ףֿ אֶחָד֙ אֶ֔לֶףֿ וּשְׁנַ֖יִם יָנִ֣יסוּ רְבָֿבָֿ֑הֿ אִם־לֹא֙ כִּֽי־צוּרָ֣ם מְכָֿרָ֔ם וַֽיהֹוָ֖ה הִסְגִּירָֽם׃
[‏לא] כִּ֛י לֹ֥א כְֿצוּרֵ֖נוּ צוּרָ֑ם וְאֹֽיְבֵֿ֖ינוּ פְּלִילִֽים׃
[‏לב] כִּֽי־מִגֶּ֤פֶֿן סְדֹֿם֙ גַּפְֿנָ֔ם וּמִשַּׁדְֿמֹ֖תֿ עֲמֹרָ֑הֿ עֲנָבֵ֙מוֹ֙ עִנְּבֵֿי־ר֔וֹשׁ אַשְׁכְּל֥ ֹ תֿמְרֹרֹ֖תֿ לָֽמוֹ׃
[‏לג] חֲמַ֥תֿ תַּנִּינִ֖ם יֵינָ֑ם וְרֹ֥אֿשׁ פְּתָֿנִ֖ים אַכְֿזָֽר׃
[‏לד] הֲלֹא־ה֖וּא כָּמֻ֣ס עִמָּדִֿ֑י חָתֿ֖וּם בְּאֽוֹצְרֹתָֽֿי׃
[‏לה] לִ֤י נָקָם֙ וְשִׁלֵּ֔ם לְעֵ֖תֿ תָּמ֣וּט רַגְֿלָ֑ם כִּ֤י קָרוֹב֙ י֣וֹם אֵידָ֔ם וְחָ֖שׁ עֲתִֿדֹֿ֥תֿ לָֽמוֹ׃
[‏לו] כִּֽי־יָדִֿ֤ין יְהֹוָה֙ עַמּ֔וֹ וְעַל־עֲבָֿדָֿ֖יו יִתְֿנֶחָ֑ם כִּ֤י יִרְאֶה֙ כִּי־אָ֣זְלַתֿ יָ֔דֿ וְאֶ֖פֶֿס עָצ֥וּר וְעָזֽוּבֿ׃
[‏לז] וְאָמַ֖ר אֵ֣י אֱלהֵ֑ימוֹ צ֖וּר חָסָ֥יוּ בֽֿוֹ׃
[‏לח] אֲשֶׁ֨ר חֵ֤לֶבֿ זְבָֿחֵ֙ימוֹ֙ יֹאֿכֵ֔לוּ יִשְׁתּ֖וּ יֵ֣ין נְסִיכָֿ֑ם יָק֙וּמוּ֙ וְיַעְזְרֻכֶ֔ם יְהִ֥י עֲלֵיכֶֿ֖ם סִתְֿרָֽהֿ׃
[‏לט] רְא֣וּ׀ עַתָּ֗הֿ כִּ֣י אֲנִ֤י אֲנִי֙ ה֔וּא וְאֵ֥ין אֱלֹהִ֖ים עִמָּדִֿ֑י אֲנִ֧י אָמִ֣יתֿ וַֽאֲחַיֶּ֗הֿ מָחַ֙צְתִּי֙ וַֽאֲנִ֣י אֶרְפָּ֔א וְאֵ֥ין מִיָּדִֿ֖י מַצִּֽיל׃
[ששי] [‏מ] כִּֽי־אֶשָּׂ֥א אֶל־שָׁמַ֖יִם יָדִֿ֑י וְאָמַ֕רְתִּי חַ֥י אָֽנֹכִֿ֖י לְעֹלָֽם׃
[‏מא] אִם־שַׁנּוֹתִֿי֙ בְּרַ֣ק חַרְבִּ֔י וְתֹֿאֿחֵ֥ז בְּמִשְׁפָּ֖ט יָדִֿ֑י אָשִׁ֤יבֿ נָקָם֙ לְצָרָ֔י וְלִמְשַׂנְאַ֖י אֲשַׁלֵּֽם׃
[‏מב] אַשְׁכִּ֤יר חִצַּי֙ מִדָּ֔ם וְחַרְבִּ֖י תֹּאֿכַֿ֣ל בָּשָׂ֑ר מִדַּ֤ם חָלָל ֙ ‍ וְשִׁבְֿיָ֔הֿ מֵרֹ֖אֿשׁ פַּרְע֥וֹתֿ אוֹיֵֽבֿ׃
[‏מג] הַרְנִ֤ינוּ גֿוֹיִם֙ עַמּ֔וֹ כִּ֥י דַֿם־עֲבָֿדָֿ֖יו יִקּ֑וֹם וְנָקָם֙ יָשִׁ֣יבֿ לְצָרָ֔יו וְכִֿפֶּ֥ר אַדְֿמָתֿ֖וֹ עַמּֽוֹ׃פ
[שביעי] [‏מד] וַיָּבֹֿ֣א מֹשֶׁ֗הֿ וַיְדַֿבֵּ֛ר אֶתֿ־כָּל־דִּבְֿרֵ֥י הַשִּׁירָֽהֿ־הַזֹּ֖אֿתֿ בְּאָזְנֵ֣י הָעָ֑ם ה֖וּא וְהוֹשֵׁ֥עַ בִּן־נֽוּן׃
[‏מה] וַיְכַֿ֣ל מֹשֶׁ֗הֿ לְדַֿבֵּ֛ר אֶתֿ־כָּל־הַדְּבָֿרִ֥ים הָאֵ֖לֶּהֿ אֶל־כָּל־יִשְׂרָאֵֽל׃
[‏מו] וַיֹּ֤אֿמֶר אֲלֵהֶם֙ שִׂ֣ימוּ לְבַֿבְֿכֶ֔ם לְכָ֨ל־הַדְּבָֿרִ֔ים אֲשֶׁ֧ר אָֽנֹכִֿ֛י מֵעִ֥ידֿ בָּכֶֿ֖ם הַיּ֑וֹם אֲשֶׁ֤ר תְּצַוֻּם֙ אֶתֿ־בְּנֵיכֶ֔ם לִשְׁמֹ֣ר לַֽעֲשׂ֔וֹתֿ אֶתֿ־כָּל־דִּבְֿרֵ֖י הַתּוֹרָ֥הֿ הַזֹּֽאֿתֿ׃
[‏מז] כִּ֠י לֹֽא־דָֿבָ֨ר רֵ֥ק הוּא֙ מִכֶּ֔ם כִּי־ה֖וּא חַיֵּיכֶֿ֑ם וּבַֿדָּבָֿ֣ר הַזֶּ֗הֿ תַּֽאֲרִ֤יכֿוּ יָמִים֙ עַל־הָ֣אֲדָֿמָ֔הֿ אֲשֶׁ֨ר אַתֶּ֜ם עֹֽבְֿרִ֧ים אֶתֿ־הַיַּרְדֵּ֛ן שָׁ֖מָּהֿ לְרִשְׁתָּֽהּ׃פ
[מפטיר] [‏מח] וַיְדַֿבֵּ֤ר יְהֹוָה֙ אֶל־מֹשֶׁ֔הֿ בְּעֶ֛צֶם הַיּ֥וֹם הַזֶּ֖הֿ לֵאֿמֹֽר׃
[‏מט] עֲלֵ֡הֿ אֶל־הַר֩ הָֽעֲבָֿרִ֨ים הַזֶּ֜הֿ הַר־נְב֗וֹ אֲשֶׁר֙ בְּאֶ֣רֶץ מוֹאָ֔בֿ אֲשֶׁ֖ר עַל־פְּנֵ֣י יְרֵח֑וֹ וּרְאֵה֙ אֶתֿ־אֶ֣רֶץ כְּנַ֔עַן אֲשֶׁ֨ר אֲנִ֥י נֹתֵֿ֛ן לִבְֿנֵ֥י יִשְׂרָאֵ֖ל לַֽאֲחֻזָּֽהֿ׃
[‏נ] וּמֻ֗תֿ בָּהָר֙ אֲשֶׁ֤ר אַתָּה֙ עֹלֶ֣הֿ שָׁ֔מָּהֿ וְהֵֽאָסֵ֖ףֿ אֶל־עַמֶּ֑יךָֿ כַּֽאֲשֶׁר־מֵ֞תֿ אַֽהֲרֹ֤ן אָחִ֙יךָ֙ בְּהֹ֣ר הָהָ֔ר וַיֵּאָ֖סֶףֿ אֶל־עַמָּֽיו׃
[‏נא] עַל֩ אֲשֶׁ֨ר מְעַלְתֶּ֜ם בִּ֗י בְּתֿוֹךְ֙ בְּנֵ֣י יִשְׂרָאֵ֔ל בְּמֵֽי־מְרִיבַֿ֥תֿ קָדֵֿ֖שׁ מִדְֿבַּר־צִ֑ן עַ֣ל אֲשֶׁ֤ר לֹֽא־קִדַּשְׁתֶּם֙ אוֹתִ֔י בְּתֿ֖וֹךְֿ בְּנֵ֥י יִשְׂרָאֵֽל׃
[‏נב] כִּ֥י מִנֶּ֖גֶֿדֿ תִּרְאֶ֣הֿ אֶתֿ־הָאָ֑רֶץ וְשָׁ֙מָּה֙ לֹ֣א תָֿב֔וֹא אֶל־הָאָ֕רֶץ אֲשֶׁר־אֲנִ֥י נֹתֵֿ֖ן לִבְֿנֵ֥י יִשְׂרָאֵֽל׃פ

פרק לג
‏{פרשת וזאת הברכה} [‏א] וְזֹ֣אֿתֿ הַבְּרָכָ֗הֿ אֲשֶׁ֨ר בֵּרַ֥ךְֿ מֹשֶׁ֛הֿ אִ֥ישׁ הָֽאֱלֹהִ֖ים אֶתֿ־בְּנֵ֣י יִשְׂרָאֵ֑ל לִפְֿנֵ֖י מוֹתֽֿוֹ׃
[‏ב] וַיֹּאֿמַ֗ר יְהֹוָ֞ה מִסִּינַ֥י בָּא֙ וְזָרַ֤ח מִשֵּׂעִיר֙ לָ֔מוֹ הוֹפִ֙יעַ֙ מֵהַ֣ר פָּאֿרָ֔ן וְאָתָֿ֖הֿ מֵרִֽבְֿבֹֿ֣תֿ קֹ֑דֶֿשׁ מִֽימִינ֕וֹ // כתיב // א֥שד֖ת // קרי // אֵ֥שׁדָּ֖ת לָֽמוֹ׃
[‏ג] אַ֚ףֿ חֹבֵֿ֣בֿ עַמִּ֔ים כָּל־קְדֹֿשָׁ֖יו בְּיָדֶֿ֑ךָֿ וְהֵם֙ תֻּכּ֣וּ לְרַגְֿלֶ֔ךָֿ יִשָּׂ֖א מִדַּבְּרֹתֶֽֿיךָֿ׃
[‏ד] תּוֹרָ֥הֿ צִוָּהֿ־לָ֖נוּ מֹשֶׁ֑הֿ מֽוֹרָשָׁ֖הֿ קְהִלַּ֥תֿ יַֽעֲקֹֽבֿ׃
[‏ה] וַיְהִ֥י בִֽֿישֻׁר֖וּן מֶ֑לֶךְֿ בְּהִתְֿאַסֵּף֙ רָ֣אֿשֵׁי עָ֔ם יַ֖חַדֿ שִׁבְֿטֵ֥י יִשְׂרָאֵֽל׃
[‏ו] יְחִ֥י רְאוּבֵֿ֖ן וְאַל־יָמֹ֑תֿ וִיהִ֥י מְתָֿ֖יו מִסְפָּֽר׃ס
[‏ז] וְזֹ֣אֿתֿ לִֽיהוּדָֿה֘ וַיֹּאֿמַר֒ שְׁמַ֤ע יְהֹוָה֙ ק֣וֹל יְהוּדָ֔הֿ וְאֶל־עַמּ֖וֹ תְּבִֿיאֶ֑נּוּ יָדָֿיו֙ רָ֣בֿ ל֔וֹ וְעֵ֥זֶר מִצָּרָ֖יו תִּֽהְיֶֽהֿ׃פ
[שני] [‏ח] וּלְלֵוִ֣י אָמַ֔ר תֻּמֶּ֥יךָֿ וְאוּרֶ֖יךָֿ לְאִ֣ישׁ חֲסִידֶֿ֑ךָֿ אֲשֶׁ֤ר נִסִּיתֿוֹ֙ בְּמַסָּ֔הֿ תְּרִיבֵֿ֖הוּ עַל־מֵ֥י מְרִיבָֽֿהֿ׃
[‏ט] הָֽאֹמֵ֞ר לְאָבִֿ֤יו וּלְאִמּוֹ֙ לֹ֣א רְאִיתִ֔יו וְאֶתֿ־אֶחָיו֙ לֹ֣א הִכִּ֔יר וְאֶתֿ־// כתיב // בנ֖ו // קרי // בָּנָ֖יו לֹ֣א יָדָֿ֑ע כִּ֤י שָֽׁמְרוּ֙ אִמְרָתֶ֔ךָֿ וּבְֿרִֽיתְֿךָֿ֖ יִנְצֹֽרוּ׃
[‏י] יוֹר֤וּ מִשְׁפָּטֶ֙יךָ֙ לְיַֽעֲקֹ֔בֿ וְתֿוֹרָֽתְֿךָֿ֖ לְיִשְׂרָאֵ֑ל יָשִׂ֤ימוּ קְטוֹרָה֙ בְּאַפֶּ֔ךָֿ וְכָֿלִ֖יל עַל־מִזְבְּחֶֽךָֿ׃
[‏יא] בָּרֵ֤ךְֿ יְהֹוָה֙ חֵיל֔וֹ וּפֹֿ֥עַל יָדָֿ֖יו תִּרְצֶ֑הֿ מְחַ֨ץ מָתְֿנַ֧יִם קָמָ֛יו וּמְשַׂנְאָ֖יו מִן־יְקוּמֽוּן׃ס
[‏יב] לְבִֿנְיָמִ֣ן אָמַ֔ר יְדִֿ֣ידֿ יְהֹוָ֔ה יִשְׁכֹּ֥ן‌ לָבֶֿ֖טַח עָלָ֑יו חֹפֵֿ֤ףֿ עָלָיו֙ כָּל־הַיּ֔וֹם וּבֵֿ֥ין כְּתֵֿפָֿ֖יו שָׁכֵֽֿן׃ס
[שלישי] [‏יג] וּלְיוֹסֵ֣ףֿ אָמַ֔ר מְבֹֿרֶ֥כֶֿתֿ יְהֹוָ֖ה אַרְצ֑וֹ מִמֶּ֤גֶֿדֿ שָׁמַ֙יִם֙ מִטָּ֔ל וּמִתְּה֖וֹם רֹבֶֿ֥צֶתֿ תָּֽחַתֿ׃
[‏יד] וּמִמֶּ֖גֶֿדֿ תְּבֿוּאֹ֣תֿ שָׁ֑מֶשׁ וּמִמֶּ֖גֶֿדֿ גֶּ֥רֶשׁ יְרָחִֽים׃
[‏טו] וּמֵרֹ֖אֿשׁ הַֽרְרֵי־קֶ֑דֶֿם וּמִמֶּ֖גֶֿדֿ גִּבְֿע֥וֹתֿ עוֹלָֽם׃
[‏טז] וּמִמֶּ֗גֶֿדֿ אֶ֚רֶץ וּמְלֹאָ֔הּ וּרְצ֥וֹן שֹֽׁכְֿנִ֖י סְנֶ֑הֿ תָּב֙וֹאֿתָֿה֙ לְרֹ֣אֿשׁ יוֹסֵ֔ףֿ וּלְקָדְֿקֹ֖דֿ נְזִ֥יר אֶחָֽיו׃
[‏יז] בְּכ֨וֹר שׁוֹר֜וֹ הָדָֿ֣ר ל֗וֹ וְקַרְנֵ֤י רְאֵם֙ קַרְנָ֔יו בָּהֶ֗ם עַמִּ֛ים יְנַגַּ֥ח יַחְדָּ֖ו אַפְֿסֵי־אָ֑רֶץ וְהֵם֙ רִֽבְֿבֿ֣וֹתֿ אֶפְֿרַ֔יִם וְהֵ֖ם אַלְפֵֿ֥י מְנַשֶּֽׁהֿ׃ס
[רביעי] [‏יח] וְלִזְבֿוּלֻ֣ן אָמַ֔ר שְׂמַ֥ח זְבֿוּלֻ֖ן בְּצֵאֿתֶֿ֑ךָֿ וְיִשָּׂשכָֿ֖ר בְּאֹֽהָלֶֽיךָֿ׃
[‏יט] עַמִּים֙ הַר־יִקְרָ֔אוּ שָׁ֖ם יִזְבְּח֣וּ זִבְֿחֵי־צֶ֑דֶֿק כִּ֣י שֶׁ֤פַֿע יַמִּים֙ יִינָ֔קוּ וּשְׂפֻֿנֵ֖י טְמ֥וּנֵי חֽוֹל׃ס
[‏כ] וּלְגָֿ֣דֿ אָמַ֔ר בָּר֖וּךְֿ מַרְחִ֣יבֿ גָּ֑דֿ כְּלָבִֿ֣יא שָׁכֵ֔ן וְטָרַ֥ףֿ זְר֖וֹעַ אַףֿ־קָדְֿקֹֽדֿ׃
[‏כא] וַיַּ֤רְא רֵאֿשִׁית֙ ל֔וֹ כִּי־שָׁ֛ם חֶלְקַ֥תֿ מְחֹקֵ֖ק סָפֿ֑וּן וַיֵּ֙תֶֿא֙ רָ֣אֿשֵׁי עָ֔ם צִדְֿקַ֤תֿ יְהֹוָה֙ עָשָׂ֔הֿ וּמִשְׁפָּטָ֖יו עִם־יִשְׂרָאֵֽל׃ס
[חמישי] [‏כב] וּלְדָֿ֣ן אָמַ֔ר דָּ֖ן גּ֣וּר אַרְיֵ֑הֿ יְזַנֵּ֖ק מִן־הַבָּשָֽׁן׃
[‏כג] וּלְנַפְֿתָּלִ֣י אָמַ֔ר נַפְֿתָּלִי֙ שְׂבַֿ֣ע רָצ֔וֹן וּמָלֵ֖א בִּרְכַּ֣תֿ יְהֹוָ֑ה יָ֥ם וְדָֿר֖וֹם יְרָֽשָׁהֿ׃ס
[‏כד] וּלְאָשֵׁ֣ר אָמַ֔ר בָּר֥וּךְֿ מִבָּנִ֖ים אָשֵׁ֑ר יְהִ֤י רְצוּי֙ אֶחָ֔יו וְטֹבֵֿ֥ל בַּשֶּׁ֖מֶן רַגְֿלֽוֹ׃
[‏כה] בַּרְזֶ֥ל וּנְחֹ֖שֶׁתֿ מִנְעָלֶ֑ךָֿ וּכְֿיָמֶ֖יךָֿ דָּבְֿאֶֽךָֿ׃
[‏כו] אֵ֥ין כָּאֵ֖ל יְשֻׁר֑וּן רֹכֵֿ֤בֿ שָׁמַ֙יִם֙ בְּעֶזְרֶ֔ךָֿ וּבְֿגַֽֿאֲוָתֿ֖וֹ שְׁחָקִֽים׃
[ששי] [‏כז] מְעֹנָה֙ אֱלֹ֣הֵי קֶ֔דֶֿם וּמִתַּ֖חַתֿ זְרֹעֹ֣תֿ עוֹלָ֑ם וַיְגָֿ֧רֶשׁ מִפָּנֶ֛יךָֿ אוֹיֵ֖בֿ וַיֹּ֥אֿמֶר הַשְׁמֵֽדֿ׃
[‏כח] וַיִּשְׁכֹּן֩ יִשְׂרָאֵ֨ל בֶּ֤טַח בָּדָֿד֙ עֵ֣ין יַֽעֲקֹ֔בֿ אֶל־אֶ֖רֶץ דָּגָֿ֣ן וְתִֿיר֑וֹשׁ אַףֿ־שָׁמָ֖יו יַֽעַרְפֿוּ־טָֽל׃
[‏כט] אַשְׁרֶ֨יךָֿ יִשְׂרָאֵ֜ל מִ֣י כָֿמ֗וֹךָֿ עַ֚ם נוֹשַׁ֣ע בַּֽיהֹוָ֔ה מָגֵֿ֣ן עֶזְרֶ֔ךָֿ וַֽאֲשֶׁר־חֶ֖רֶבֿ גַּֽאֲוָתֶֿ֑ךָֿ וְיִכָּֽחֲשׁ֤וּ אֹֽיְבֶ֙יךָ֙ לָ֔ךְֿ וְאַתָּ֖הֿ עַל־בָּֽמוֹתֵֿ֥ימוֹ תִֿדְֿרֹֽךְֿ׃ס

פרק לד
[‏א] וַיַּ֨עַל מֹשֶׁ֜הֿ מֵֽעַרְבֹֿ֤תֿ מוֹאָב֙ אֶל־הַ֣ר נְב֔וֹ רֹ֚אֿשׁ הַפִּסְגָּ֔הֿ אֲשֶׁ֖ר עַל־פְּנֵ֣י יְרֵח֑וֹ וַיַּרְאֵ֨הוּ יְהֹוָ֧ה אֶתֿ־כָּל־הָאָ֛רֶץ אֶתֿ־הַגִּלְעָ֖דֿ עַדֿ־דָּֽן׃
[‏ב] וְאֵת֙ כָּל־נַפְֿתָּלִ֔י וְאֶתֿ־אֶ֥רֶץ אֶפְֿרַ֖יִם וּמְנַשֶּׁ֑הֿ וְאֵת֙ כָּל־אֶ֣רֶץ יְהוּדָ֔הֿ עַ֖דֿ הַיָּ֥ם הָאַֽחֲרֽוֹן׃
[‏ג] וְאֶתֿ־הַנֶּ֗גֶֿבֿ וְאֶתֿ־הַכִּכָּ֞ר בִּקְעַ֧תֿ יְרֵח֛וֹ עִ֥יר הַתְּמָרִ֖ים עַדֿ־צֹֽעַר׃
[‏ד] וַיֹּ֨אֿמֶר יְהֹוָ֜ה אֵלָ֗יו זֹ֤אֿתֿ הָאָ֙רֶץ֙ אֲשֶׁ֣ר נִ֠שְׁבַּעְתִּי לְאַבְֿרָהָ֨ם לְיִצְחָ֤ק וּֽלְיַֽעֲקֹב֙ לֵאֿמֹ֔ר לְזַרְעֲךָֿ֖ אֶתְּנֶ֑נָּהֿ הֶרְאִיתִֿ֣יךָֿ בְֿעֵינֶ֔יךָֿ וְשָׁ֖מָּהֿ לֹ֥א תַֽֿעֲבֹֽֿר׃
[‏ה] וַיָּ֨מָתֿ שָׁ֜ם מֹשֶׁ֧הֿ עֶֽבֶֿדֿ־יְהֹוָ֛ה בְּאֶ֥רֶץ מוֹאָ֖בֿ עַל־פִּ֥י יְהֹוָֽה׃
[‏ו] וַיִּקְבֹּ֨ר אֹתֿ֤וֹ בַֿגַּי֙ בְּאֶ֣רֶץ מוֹאָ֔בֿ מ֖וּל בֵּ֣יתֿ פְּע֑וֹר וְלֹֽא־יָדַֿ֥ע אִישׁ֙ אֶתֿ־קְבֻֿ֣רָת֔וֹ עַ֖דֿ הַיּ֥וֹם הַזֶּֽהֿ׃
[‏ז] וּמֹשֶׁ֗הֿ בֶּן־מֵאָ֧הֿ וְעֶשְׂרִ֛ים שָׁנָ֖הֿ בְּמֹתֿ֑וֹ לֹא־כָֽֿהֲתָֿ֥הֿ עֵינ֖וֹ וְלֹא־נָ֥ס לֵחֹֽהֿ׃
[‏ח] וַיִּבְֿכּוּ֩ בְֿנֵ֨י יִשְׂרָאֵ֧ל אֶתֿ־מֹשֶׁ֛הֿ בְּעַֽרְבֹֿ֥תֿ מוֹאָ֖בֿ שְׁלֹשִׁ֥ים י֑וֹם ‍ֽוַיִּתְּמ֔וּ יְמֵ֥י בְֿכִֿ֖י אֵ֥בֶֿל מֹשֶֽׁהֿ׃
[‏ט] וִֽיהוֹשֻׁ֣עַ בִּן־נ֗וּן מָלֵא֙ ר֣וּחַ חָכְֿמָ֔הֿ כִּֽי־סָמַ֥ךְֿ מֹשֶׁ֛הֿ אֶתֿ־יָדָֿ֖יו עָלָ֑יו וַיִּשְׁמְע֨וּ אֵלָ֤יו בְּנֵֽי־יִשְׂרָאֵל֙ ‍ֽוַיַּֽעֲשׂ֔וּ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏י] וְלֹא־קָ֨ם נָבִֿ֥יא ע֛וֹדֿ בְּיִשְׂרָאֵ֖ל כְּמֹשֶׁ֑הֿ אֲשֶׁר֙ יְדָֿע֣וֹ יְהֹוָ֔ה פָּנִ֖ים אֶל־פָּנִֽים׃
[‏יא] לְכָֿל־הָֽאֹתֹ֜תֿ וְהַמּֽוֹפְֿתִ֗ים אֲשֶׁ֤ר שְׁלָחוֹ֙ יְהֹוָ֔ה לַֽעֲשׂ֖וֹתֿ בְּאֶ֣רֶץ מִצְרָ֑יִם לְפַֿרְעֹ֥הֿ וּלְכָֿל־עֲבָֿדָֿ֖יו וּלְכָֿל־אַרְצֽוֹ׃
[‏יב] וּלְכֹֿל֙ הַיָּ֣דֿ הַֽחֲזָקָ֔הֿ וּלְכֹֿ֖ל הַמּוֹרָ֣א הַגָּדֿ֑וֹל אֲשֶׁר֙ עָשָׂ֣הֿ מֹשֶׁ֔הֿ לְעֵינֵ֖י כָּל־יִשְׂרָאֵֽל׃
