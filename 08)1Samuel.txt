שמואל א

פרק א
[‏א] וַיְהִי֩ אִ֨ישׁ אֶחָ֜דֿ מִן־הָרָֽמָתַֿ֛יִם צוֹפִֿ֖ים מֵהַ֣ר אֶפְֿרָ֑יִם וּשְׁמ֡וֹ אֶ֠לְקָנָהֿ בֶּן־יְרֹחָ֧ם בֶּן־אֱלִיה֛וּא בֶּן־תֹּ֥חוּ בֶֿן־צ֖וּףֿ אֶפְֿרָתִֽֿי׃
[‏ב] וְלוֹ֙ שְׁתֵּ֣י נָשִׁ֔ים שֵׁ֤ם אַחַת֙ חַנָּ֔הֿ וְשֵׁ֥ם הַשֵּׁנִ֖יתֿ פְּנִנָּ֑הֿ וַיְהִ֤י לִפְֿנִנָּה֙ יְלָדִ֔ים וּלְחַנָּ֖הֿ אֵ֥ין יְלָדִֽֿים׃
[‏ג] וְעָלָה֩ הָאִ֨ישׁ הַה֤וּא מֵֽעִירוֹ֙ מִיָּמִ֣ים׀ יָמִ֔ימָהֿ לְהִֽשְׁתַּֽחֲוֹ֧תֿ וְלִזְבֹּ֛חַ לַֽיהֹוָ֥ה צְבָֿא֖וֹתֿ בְּשִׁלֹ֑הֿ וְשָׁ֞ם שְׁנֵ֣י בְֿנֵֽי־עֵלִ֗י חָפְֿנִי֙ וּפִֿ֣נְחָ֔ס כֹּֽהֲנִ֖ים לַֽיהֹוָֽה׃
[‏ד] וַיְהִ֣י הַיּ֔וֹם וַיִּזְבַּ֖ח אֶלְקָנָ֑הֿ וְנָתַ֞ן לִפְֿנִנָּ֣הֿ אִשְׁתּ֗וֹ וּלְכָֿל־בָּנֶ֛יהָ וּבְֿנוֹתֶֿ֖יהָ מָנֽוֹתֿ׃
[‏ה] וּלְחַנָּ֕הֿ יִתֵּ֛ן מָנָ֥הֿ אַחַ֖תֿ אַפָּ֑יִם כִּ֤י אֶתֿ־חַנָּה֙ אָהֵ֔בֿ וַֽיהֹוָ֖ה סָגַֿ֥ר רַחְמָֽהּ׃
[‏ו] וְכִֽֿעֲסַ֤תָּהֿ צָֽרָתָֿהּ֙ גַּם־כַּ֔עַס בַּֽעֲבֿ֖וּר הַרְּעִמָ֑הּ כִּֽי־סָגַֿ֥ר יְהֹוָ֖ה בְּעַ֥דֿ רַחְמָֽהּ׃
[‏ז] וְכֵ֨ן יַֽעֲשֶׂ֜הֿ שָׁנָ֣הֿ בְֿשָׁנָ֗הֿ מִדֵּ֤י עֲלֹתָֿהּ֙ בְּבֵֿ֣יתֿ יְהֹוָ֔ה כֵּ֖ן תַּכְֿעִסֶ֑נָּהֿ וַתִּבְֿכֶּ֖הֿ וְלֹ֥א תֹֿאֿכַֽֿל׃
[‏ח] וַיֹּ֨אֿמֶר לָ֜הּ אֶלְקָנָ֣הֿ אִישָׁ֗הּ חַנָּה֙ לָ֣מֶהֿ תִֿבְֿכִּ֗י וְלָ֙מֶה֙ לֹ֣א תֹֽֿאֿכְֿלִ֔י וְלָ֖מֶהֿ יֵרַ֣ע לְבָֿבֵֿ֑ךְֿ הֲל֤וֹא אָֽנֹכִֿי֙ ט֣וֹבֿ לָ֔ךְֿ מֵֽעֲשָׂרָ֖הֿ בָּנִֽים׃
[‏ט] וַתָּ֣קָם חַנָּ֔הֿ אַֽחֲרֵ֛י אָכְֿלָ֥הֿ בְֿשִׁלֹ֖הֿ וְאַֽחֲרֵ֣י שָׁתֹֿ֑הֿ וְעֵלִ֣י הַכֹּהֵ֗ן יֹשֵׁב֙ עַל־הַכִּסֵּ֔א עַל־מְזוּזַ֖תֿ הֵיכַֿ֥ל יְהֹוָֽה׃
[‏י] וְהִ֖יא מָ֣רַתֿ נָ֑פֶֿשׁ וַתִּתְֿפַּלֵּ֥ל עַל־יְהֹוָ֖ה וּבָֿכֹֿ֥הֿ תִֿבְֿכֶּֽהֿ׃
[‏יא] וַתִּדֹּ֨ר נֶ֜דֶֿר וַתֹּאֿמַ֗ר יְהֹוָ֨ה צְבָֿא֜וֹתֿ אִם־רָאֹ֥הֿ תִֿרְאֶ֣הֿ׀ בָּֽעֳנִ֣י אֲמָתֶ֗ךָֿ וּזְכַֿרְתַּ֙נִי֙ וְלֹֽא־תִֿשְׁכַּ֣ח אֶתֿ־אֲמָתֶ֔ךָֿ וְנָֽתַֿתָּ֥הֿ לַֽאֲמָֽתְֿךָֿ֖ זֶ֣רַע אֲנָשִׁ֑ים וּנְתַֿתִּ֤יו לַֽיהֹוָה֙ כָּל־יְמֵ֣י חַיָּ֔יו וּמוֹרָ֖הֿ לֹא־יַֽעֲלֶ֥הֿ עַל־רֹאֿשֽׁוֹ׃
[‏יב] וְהָיָה֙ כִּ֣י הִרְבְּתָ֔הֿ לְהִתְֿפַּלֵּ֖ל לִפְֿנֵ֣י יְהֹוָ֑ה וְעֵלִ֖י שֹׁמֵ֥ר אֶתֿ־פִּֽיהָ׃
[‏יג] וְחַנָּ֗הֿ הִ֚יא מְדַֿבֶּ֣רֶתֿ עַל־לִבָּ֔הּ רַ֚ק שְׂפָֿתֶֿ֣יהָ נָּע֔וֹתֿ וְקוֹלָ֖הּ לֹ֣א יִשָּׁמֵ֑עַ וַיַּחְשְׁבֶֿ֥הָ עֵלִ֖י לְשִׁכֹּרָֽהֿ׃
[‏יד] וַיֹּ֤אֿמֶר אֵלֶ֙יהָ֙ עֵלִ֔י עַדֿ־מָתַֿ֖י תִּשְׁתַּכָּרִ֑ין הָסִ֥ירִי אֶתֿ־יֵינֵ֖ךְֿ מֵֽעָלָֽיִךְֿ׃
[‏טו] וַתַּ֨עַן חַנָּ֤הֿ וַתֹּ֙אֿמֶר֙ לֹ֣א אֲדֹֿנִ֔י אִשָּׁ֤הֿ קְשַׁתֿ־ר֙וּחַ֙ אָנֹ֔כִֿי וְיַ֥יִן וְשֵׁכָֿ֖ר לֹ֣א שָׁתִֿ֑יתִֿי וָֽאֶשְׁפֹּ֥ךְֿ אֶתֿ־נַפְֿשִׁ֖י לִפְֿנֵ֥י יְהֹוָֽה׃
[‏טז] אַל־תִּתֵּן֙ אֶתֿ־אֲמָ֣תְֿךָ֔ לִפְֿנֵ֖י בַּתֿ־בְּלִיָּ֑עַל כִּֽי־מֵרֹ֥בֿ שִׂיחִ֛י וְכַֿעְסִ֖י דִּבַּ֥רְתִּי עַדֿ־הֵֽנָּהֿ׃
[‏יז] וַיַּ֧עַן עֵלִ֛י וַיֹּ֖אֿמֶר לְכִֿ֣י לְשָׁל֑וֹם וֵֽאֿלֹהֵ֣י יִשְׂרָאֵ֗ל יִתֵּן֙ אֶתֿ־שֵׁ֣‌לָתֵ֔ךְֿ אֲשֶׁ֥ר שָׁאַ֖לְתְּ מֵֽעִמּֽוֹ׃
[‏יח] וַתֹּ֕אֿמֶר תִּמְצָ֧א שִׁפְֿחָתְֿךָֿ֛ חֵ֖ן בְּעֵינֶ֑יךָֿ וַתֵּ֨לֶךְֿ הָֽאִשָּׁ֤הֿ לְדַֿרְכָּהּ֙ וַתֹּאֿכַ֔ל וּפָֿנֶ֥יהָ לֹא־הָֽיוּ־לָ֖הּ עֽוֹדֿ׃
[‏יט] וַיַּשְׁכִּ֣מוּ בַֿבֹּ֗קֶר וַיִּֽשְׁתַּֽחֲווּ֙ לִפְֿנֵ֣י יְהֹוָ֔ה וַיָּשֻׁ֛בֿוּ וַיָּבֹֿ֥אוּ אֶל־בֵּיתָֿ֖ם הָֽרָמָ֑תָֿהֿ וַיֵּ֤דַֿע אֶלְקָנָה֙ אֶתֿ־חַנָּ֣הֿ אִשְׁתּ֔וֹ וַֽיִּזְכְּרֶ֖הָ יְהֹוָֽה׃
[‏כ] וַֽיְהִי֙ לִתְֿקֻפֿ֣וֹתֿ הַיָּמִ֔ים וַתַּ֥הַר חַנָּ֖הֿ וַתֵּ֣לֶדֿ בֵּ֑ן וַתִּקְרָ֤א אֶתֿ־שְׁמוֹ֙ שְׁמוּאֵ֔ל כִּ֥י מֵֽיְהֹוָ֖ה שְׁאִלְתִּֽיו׃
[‏כא] וַיַּ֛עַל הָאִ֥ישׁ אֶלְקָנָ֖הֿ וְכָֿל־בֵּיתֿ֑וֹ לִזְבֹּ֧חַ לַֽיהֹוָ֛ה אֶתֿ־זֶ֥בַֿח הַיָּמִ֖ים וְאֶתֿ־נִדְֿרֽוֹ׃
[‏כב] וְחַנָּ֖הֿ לֹ֣א עָלָ֑תָֿהֿ כִּי־אָֽמְרָ֣הֿ לְאִישָׁ֗הּ עַ֣דֿ יִגָּמֵ֤ל הַנַּ֙עַר֙ וַֽהֲבִֿ֣אֹתִ֗יו וְנִרְאָה֙ אֶתֿ־פְּנֵ֣י יְהֹוָ֔ה וְיָ֥שַׁבֿ שָׁ֖ם עַדֿ־עוֹלָֽם׃
[‏כג] וַיֹּ֣אֿמֶר לָהּ֩ אֶלְקָנָ֨הֿ אִישָׁ֜הּ עֲשִׂ֧י הַטּ֣וֹבֿ בְּעֵינַ֗יִךְֿ שְׁבִֿי֙ עַדֿ־גָּמְלֵ֣ךְֿ אֹת֔וֹ אַ֛ךְֿ יָקֵ֥ם יְהֹוָ֖ה אֶתֿ־דְּבָֿר֑וֹ וַתֵּ֤שֶׁבֿ הָֽאִשָּׁה֙ וַתֵּ֣ינֶק אֶתֿ־בְּנָ֔הּ עַדֿ־גָּמְלָ֖הּ אֹתֽֿוֹ׃
[‏כד] וַתַּֽעֲלֵ֨הוּ עִמָּ֜הּ כַּֽאֲשֶׁ֣ר גְּמָלַ֗תּוּ בְּפָֿרִ֤ים‌ שְׁלֹשָׁה֙ וְאֵיפָ֨הֿ אַחַ֥תֿ קֶ֙מַח֙ וְנֵ֣בֶֿל יַ֔יִן וַתְּבִֿאֵ֥הוּ בֵֽֿיתֿ־יְהֹוָ֖ה שִׁל֑וֹ וְהַנַּ֖עַר נָֽעַר׃
[‏כה] וַֽיִּשְׁחֲט֖וּ אֶתֿ־הַפָּ֑ר וַיָּבִֿ֥אוּ אֶתֿ־הַנַּ֖עַר אֶל־עֵלִֽי׃
[‏כו] וַתֹּ֙אֿמֶר֙ בִּ֣י אֲדֹֿנִ֔י חֵ֥י נַפְֿשְׁךָֿ֖ אֲדֹֿנִ֑י אֲנִ֣י הָֽאִשָּׁ֗הֿ הַנִּצֶּ֤בֶֿתֿ עִמְּכָֿה֙ בָּזֶ֔הֿ לְהִתְֿפַּלֵּ֖ל אֶל־יְהֹוָֽה׃
[‏כז] אֶל־הַנַּ֥עַר הַזֶּ֖הֿ הִתְֿפַּלָּ֑לְתִּי וַיִּתֵּ֨ן יְהֹוָ֥ה לִי֙ אֶתֿ־שְׁאֵ֣לָתִ֔י אֲשֶׁ֥ר שָׁאַ֖לְתִּי מֵֽעִמּֽוֹ׃
[‏כח] וְגַֿ֣ם אָֽנֹכִ֗י הִשְׁאִלְתִּ֙הוּ֙ לַֽיהֹוָ֔ה כָּל־הַיָּמִים֙ אֲשֶׁ֣ר הָיָ֔הֿ ה֥וּא שָׁא֖וּל לַֽיהֹוָ֑ה וַיִּשְׁתַּ֥חוּ שָׁ֖ם לַֽיהֹוָֽה׃ס

פרק ב
[‏א] וַתִּתְֿפַּלֵּ֤ל חַנָּה֙ וַתֹּאֿמַ֔ר עָלַ֤ץ לִבִּי֙ בַּֽיהֹוָ֔ה רָ֥מָהֿ קַרְנִ֖י בַּֽיהֹוָ֑ה רָ֤חַבֿ פִּי֙ עַל־א֣וֹיְבַ֔י כִּ֥י שָׂמַ֖חְתִּי בִּישֽׁוּעָתֶֽֿךָֿ׃
[‏ב] אֵֽין־קָדֿ֥וֹשׁ כַּֽיהֹוָ֖ה כִּ֣י אֵ֣ין בִּלְתֶּ֑ךָֿ וְאֵ֥ין צ֖וּר כֵּֽאֿלֹהֵֽינוּ׃
[‏ג] אַל־תַּרְבּ֤וּ תְֿדַֿבְּרוּ֙ גְּבֹֿהָ֣הֿ גְֿבֹֿהָ֔הֿ יֵצֵ֥א עָתָֿ֖ק מִפִּיכֶֿ֑ם כִּ֣י אֵ֤ל דֵּעוֹת֙ יְהֹוָ֔ה // כתיב // וְל֥א // קרי // וְל֥וֹ נִתְֿכְּנ֖וּ עֲלִלֽוֹתֿ׃
[‏ד] קֶ֥שֶׁתֿ גִּבֹּרִ֖ים חַתִּ֑ים וְנִכְֿשָׁלִ֖ים אָ֥זְרוּ חָֽיִל׃
[‏ה] שְׂבֵֿעִ֤ים בַּלֶּ֙חֶם֙ נִשְׂכָּ֔רוּ וּרְעֵבִֿ֖ים חָדֵֿ֑לּוּ עַדֿ־עֲקָרָה֙ יָֽלְדָֿ֣הֿ שִׁבְֿעָ֔הֿ וְרַבַּ֥תֿ בָּנִ֖ים אֻמְלָֽלָהֿ׃
[‏ו] יְהֹוָ֖ה מֵמִ֣יתֿ וּמְחַיֶּ֑הֿ מוֹרִ֥ידֿ שְׁא֖וֹל וַיָּֽעַל׃
[‏ז] יְהֹוָ֖ה מוֹרִ֣ישׁ וּמַֽעֲשִׁ֑יר מַשְׁפִּ֖יל אַףֿ־מְרוֹמֵֽם׃
[‏ח] מֵקִ֨ים מֵֽעָפָ֜ר דָּ֗ל מֵֽאַשְׁפֹּת֙ יָרִ֣ים אֶבְֿי֔וֹן לְהוֹשִׁיב֙ עִם־נְדִֿיבִ֔ים וְכִֿסֵּ֥א כָֿבֿ֖וֹדֿ יַנְחִלֵ֑ם כִּ֤י לַֽיהֹוָה֙ מְצֻ֣קֵי אֶ֔רֶץ וַיָּ֥שֶׁתֿ עֲלֵיהֶ֖ם תֵּבֵֽֿל׃
[‏ט] רַגְֿלֵ֤י חסידו֙ יִשְׁמֹ֔ר וּרְשָׁעִ֖ים בַּחֹ֣שֶׁךְֿ יִדָּ֑מּוּ כִּי־לֹ֥א בְֿכֹֿ֖חַ יִגְֿבַּר־אִֽישׁ׃
[‏י] יְהֹוָ֞ה יֵחַ֣תּוּ // כתיב // מריב֗ו // קרי // מְרִיבָ֗יו // כתיב // עלו֙ // קרי // עָלָיו֙ בַּשָּׁמַ֣יִם יַרְעֵ֔ם יְהֹוָ֖ה יָדִֿ֣ין אַפְֿסֵי־אָ֑רֶץ וְיִתֶּן־עֹ֣ז לְמַלְכּ֔וֹ וְיָרֵ֖ם קֶ֥רֶן מְשִׁיחֽוֹ׃ס
[‏יא] וַיֵּ֧לֶךְֿ אֶלְקָנָ֛הֿ הָֽרָמָ֖תָֿהֿ עַל־בֵּיתֿ֑וֹ וְהַנַּ֗עַר הָיָ֤הֿ מְשָׁרֵת֙ אֶתֿ־יְהֹוָ֔ה אֶתֿ־פְּנֵ֖י עֵלִ֥י הַכֹּהֵֽן׃
[‏יב] וּבְֿנֵ֥י עֵלִ֖י בְּנֵ֣י בְֿלִיָּ֑עַל לֹ֥א יָֽדְֿע֖וּ אֶתֿ־יְהֹוָֽה׃
[‏יג] וּמִשְׁפַּ֥ט הַכֹּֽהֲנִ֖ים אֶתֿ־הָעָ֑ם כָּל־אִ֞ישׁ זֹבֵֿ֣חַ זֶ֗בַֿח וּבָ֨א נַ֤עַר הַכֹּהֵן֙ כְּבַֿשֵּׁ֣ל הַבָּשָׂ֔ר וְהַמַּזְלֵ֛גֿ שְׁלֹ֥שׁ הַשִּׁנַּ֖יִם בְּיָדֽֿוֹ׃
[‏יד] וְהִכָּ֨הֿ בַֿכִּיּ֜וֹר א֣וֹ בַֿדּ֗וּדֿ א֤וֹ בַֿקַּלַּ֙חַת֙ א֣וֹ בַֿפָּר֔וּר כֹּ֚ל אֲשֶׁר־יַֽעֲלֶ֣הֿ הַמַּזְלֵ֔גֿ יִקַּ֥ח הַכֹּהֵ֖ן בּ֑וֹ כָּ֚כָֿהֿ יַֽעֲשׂ֣וּ לְכָֿל־יִשְׂרָאֵ֔ל הַבָּאִ֥ים שָׁ֖ם בְּשִׁלֹֽהֿ׃
[‏טו] גַּם֘ בְּטֶרֶם֘ יַקְטִר֣וּן אֶתֿ־הַחֵלֶב֒ וּבָֿ֣א׀ נַ֣עַר הַכֹּהֵ֗ן וְאָמַר֙ לָאִ֣ישׁ הַזֹּבֵ֔חַ תְּנָ֣הֿ בָֿשָׂ֔ר לִצְל֖וֹתֿ לַכֹּהֵ֑ן וְלֹֽא־יִקַּ֧ח מִמְּךָֿ֛ בָּשָׂ֥ר מְבֻֿשָּׁ֖ל כִּ֥י אִם־חָֽי׃
[‏טז] וַיֹּ֨אֿמֶר אֵלָ֜יו הָאִ֗ישׁ קַטֵּ֨ר יַקְטִיר֤וּן כַּיּוֹם֙ הַחֵ֔לֶבֿ וְקַ֨ח‌ לְךָ֔ כַּֽאֲשֶׁ֥ר תְּאַוֶּ֖הֿ נַפְֿשֶׁ֑ךָֿ וְאָמַ֥ר׀ // כתיב //לוֹ֔ // קרי // לֹ֔א כִּ֚י עַתָּ֣הֿ תִֿתֵּ֔ן וְאִם־ל֖אֺ לָקַ֥חְתִּי בְֿחָזְקָֽהֿ׃
[‏יז] וַתְּהִ֨י חַטַּ֧אֿתֿ הַנְּעָרִ֛ים גְּדֿוֹלָ֥הֿ מְאֹ֖דֿ אֶתֿ־פְּנֵ֣י יְהֹוָ֑ה כִּ֤י נִֽאֲצוּ֙ הָֽאֲנָשִׁ֔ים אֵ֖תֿ מִנְחַ֥תֿ יְהֹוָֽה׃
[‏יח] וּשְׁמוּאֵ֕ל מְשָׁרֵ֖תֿ אֶתֿ־פְּנֵ֣י יְהֹוָ֑ה נַ֕עַר חָגֿ֖וּר אֵפֿ֥וֹדֿ בָּֽדֿ׃
[‏יט] וּמְעִ֤יל קָטֹן֙ תַּֽעֲשֶׂהֿ־לּ֣וֹ אִמּ֔וֹ וְהַעַלְתָֿ֥הֿ ל֖וֹ מִיָּמִ֣ים׀ יָמִ֑ימָהֿ בַּֽעֲלוֹתָֿהּ֙ אֶתֿ־אִישָׁ֔הּ לִזְבֹּ֖חַ אֶתֿ־זֶ֥בַֿח הַיָּמִֽים׃
[‏כ] וּבֵֿרַ֨ךְֿ עֵלִ֜י אֶתֿ־אֶלְקָנָ֣הֿ וְאֶתֿ־אִשְׁתּ֗וֹ וְאָמַר֙ יָשֵׂם֩ יְהֹוָ֨ה לְךָֿ֥ זֶ֙רַע֙ מִן־הָֽאִשָּׁ֣הֿ הַזֹּ֔אֿתֿ תַּ֚חַתֿ הַשְּׁאֵלָ֔הֿ אֲשֶׁ֥ר שָׁאַ֖ל לַֽיהֹוָ֑ה וְהָֽלְכֿ֖וּ לִמְקוֹמֽוֹ׃
[‏כא] כִּֽי־פָֿקַ֤דֿ יְהֹוָה֙ אֶתֿ־חַנָּ֔הֿ וַתַּ֛הַר וַתֵּ֥לֶדֿ שְׁלֹשָֽׁהֿ־בָֿנִ֖ים וּשְׁתֵּ֣י בָֿנ֑וֹתֿ וַיִּגְֿדַּ֛ל הַנַּ֥עַר שְׁמוּאֵ֖ל עִם־יְהֹוָֽה׃ס
[‏כב] וְעֵלִ֖י זָקֵ֣ן מְאֹ֑דֿ וְשָׁמַ֗ע אֵת֩ כָּל־אֲשֶׁ֨ר יַֽעֲשׂ֤וּן בָּנָיו֙ לְכָֿל־יִשְׂרָאֵ֔ל וְאֵ֤תֿ אֲשֶׁר־יִשְׁכְּבֿוּן֙ אֶתֿ־הַנָּשִׁ֔ים הַצֹּ֣בְֿא֔וֹתֿ פֶּ֖תַֿח אֹ֥הֶל מוֹעֵֽדֿ׃
[‏כג] וַיֹּ֣אֿמֶר לָהֶ֔ם לָ֥מָּהֿ תַֽֿעֲשׂ֖וּן כַּדְּבָֿרִ֣ים הָאֵ֑לֶּהֿ אֲשֶׁ֨ר אָֽנֹכִֿ֤י שֹׁמֵ֙עַ֙ אֶתֿ־דִּבְֿרֵיכֶֿ֣ם רָעִ֔ים מֵאֵ֖תֿ כָּל־הָעָ֥ם אֵֽלֶּהֿ׃
[‏כד] אַ֖ל בָּנָ֑י כִּ֠י לֽוֹא־טוֹבָֿ֤הֿ הַשְּׁמֻעָה֙ אֲשֶׁ֣ר אָֽנֹכִֿ֣י שֹׁמֵ֔עַ מַֽעֲבִֿרִ֖ים עַם־יְהֹוָֽה׃
[‏כה] אִם־יֶֽחֱטָ֨א אִ֤ישׁ לְאִישׁ֙ וּפִֽֿלְל֣וֹ אֱלֹהִ֔ים וְאִ֤ם לַֽיהֹוָה֙ יֶֽחֱטָא־אִ֔ישׁ מִ֖י יִתְֿפַּלֶּל־ל֑וֹ וְלֹ֤א יִשְׁמְעוּ֙ לְק֣וֹל אֲבִֿיהֶ֔ם כִּֽי־חָפֵֿ֥ץ יְהֹוָ֖ה לַֽהֲמִיתָֽֿם׃
[‏כו] וְהַנַּ֣עַר שְׁמוּאֵ֔ל הֹלֵ֥ךְֿ וְגָֿדֵֿ֖ל וָט֑וֹבֿ גַּ֚ם עִם־יְהֹוָ֔ה וְגַֿ֖ם עִם־אֲנָשִֽׁים׃פ
[‏כז] וַיָּבֹֿ֥א אִֽישׁ־אֱלֹהִ֖ים אֶל־עֵלִ֑י וַיֹּ֣אֿמֶר אֵלָ֗יו כֹּ֚הֿ אָמַ֣ר יְהֹוָ֔ה הֲנִגְֿלֹ֤הֿ נִגְֿלֵיתִֿי֙ אֶל־בֵּ֣יתֿ אָבִ֔יךָֿ בִּֽהְיוֹתָֿ֥ם בְּמִצְרַ֖יִם‌ לְבֵֿ֥יתֿ פַּרְעֹֽהֿ׃
[‏כח] וּבָֿחֹ֣ר אֹ֠תֿוֹ מִכָּל־שִׁבְֿטֵ֨י יִשְׂרָאֵ֥ל לִי֙ לְכֹֿהֵ֔ן לַֽעֲל֣וֹתֿ עַל־מִזְבְּחִ֗י לְהַקְטִ֥יר קְטֹ֛רֶתֿ לָשֵׂ֥אֿתֿ אֵפֿ֖וֹדֿ לְפָֿנָ֑י וָֽאֶתְּנָה֙ לְבֵֿ֣יתֿ אָבִ֔יךָֿ אֶתֿ־כָּל־אִשֵּׁ֖י בְּנֵ֥י יִשְׂרָאֵֽל׃
[‏כט] לָ֣מָּהֿ תִֿבְֿעֲט֗וּ בְּזִבְֿחִי֙ וּבְֿמִנְחָתִ֔י אֲשֶׁ֥ר צִוִּ֖יתִֿי מָע֑וֹן וַתְּכַֿבֵּ֤דֿ אֶתֿ־בָּנֶ֙יךָ֙ מִמֶּ֔נִּי לְהַבְֿרִֽיאֲכֶ֗ם מֵֽרֵאֿשִׁ֛יתֿ כָּל־מִנְחַ֥תֿ יִשְׂרָאֵ֖ל לְעַמִּֽי׃
[‏ל] לָכֵ֗ן נְאֻ֣ם יְהֹוָה֘ אֱלֹהֵ֣י יִשְׂרָאֵל֒ אָמ֣וֹר אָמַ֔רְתִּי בֵּֽיתְֿךָ֙ וּבֵֿ֣יתֿ אָבִ֔יךָֿ יִתְֿהַלְּכֿ֥וּ לְפָֿנַ֖י עַדֿ־עוֹלָ֑ם וְעַתָּ֤הֿ נְאֻם־יְהֹוָה֙ חָלִ֣ילָהֿ לִּ֔י כִּֽי־מְכַֿבְּדַֿ֥י אֲכַֿבֵּ֖דֿ וּבֹֿזַ֥י יֵקָֽלּוּ׃
[‏לא] הִנֵּה֙ יָמִ֣ים בָּאִ֔ים וְגָֽֿדַֿעְתִּי֙ אֶתֿ־זְרֹ֣עֲךָ֔ וְאֶתֿ־זְרֹ֖עַ בֵּ֣יתֿ אָבִֿ֑יךָֿ מִֽהְי֥וֹתֿ זָקֵ֖ן בְּבֵֿיתֶֽֿךָֿ׃
[‏לב] וְהִבַּטְתָּ֙ צַ֣ר מָע֔וֹן בְּכֹֿ֥ל אֲשֶׁר־יֵיטִ֖יבֿ אֶתֿ־יִשְׂרָאֵ֑ל וְלֹא־יִֽהְיֶ֥הֿ זָקֵ֛ן בְּבֵֽֿיתְֿךָֿ֖ כָּל־הַיָּמִֽים׃
[‏לג] וְאִ֗ישׁ לֹֽא־אַכְֿרִ֤יתֿ לְךָ֙ מֵעִ֣ם מִזְבְּחִ֔י לְכַֿלּ֥וֹתֿ אֶתֿ־עֵינֶ֖יךָֿ וְלַֽאֲדִֿ֣יבֿ אֶתֿ־נַפְֿשֶׁ֑ךָֿ וְכָֿל־מַרְבִּ֥יתֿ בֵּֽיתְֿךָֿ֖ יָמ֥וּתֿוּ‌ אֲנָשִֽׁים׃
[‏לד] וְזֶהֿ־לְּךָֿ֣ הָא֗וֹתֿ אֲשֶׁ֤ר יָבֹֿא֙ אֶל־שְׁנֵ֣י בָֿנֶ֔יךָֿ אֶל־חָפְֿנִ֖י וּפִֽֿינְחָ֑ס בְּי֥וֹם אֶחָ֖דֿ יָמ֥וּתֿוּ שְׁנֵיהֶֽם׃
[‏לה] וַֽהֲקִֽימֹתִֿ֥י לִי֙ כֹּהֵ֣ן נֶֽאֱמָ֔ן כַּֽאֲשֶׁ֛ר בִּלְבָֿבִֿ֥י וּבְֿנַפְֿשִׁ֖י יַֽעֲשֶׂ֑הֿ וּבָֿנִ֤יתִֿי לוֹ֙ בַּ֣יִתֿ נֶֽאֱמָ֔ן וְהִתְֿהַלֵּ֥ךְֿ לִפְֿנֵֽי־מְשִׁיחִ֖י כָּל־הַיָּמִֽים׃
[‏לו] וְהָיָ֗הֿ כָּל־הַנּוֹתָֿר֙ בְּבֵֿ֣יתְֿךָ֔ יָבֿוֹא֙ לְהִשְׁתַּֽחֲוֹ֣תֿ ל֔וֹ לַֽאֲגֿ֥וֹרַתֿ כֶּ֖סֶףֿ וְכִֿכַּר־לָ֑חֶם וְאָמַ֗ר סְפָֿחֵ֥נִי נָ֛א אֶל־אַחַ֥תֿ הַכְּהֻנּ֖וֹתֿ לֶֽאֱכֹֿ֥ל פַּתֿ־לָֽחֶם׃ס

פרק ג
[‏א] וְהַנַּ֧עַר שְׁמוּאֵ֛ל מְשָׁרֵ֥תֿ אֶתֿ־יְהֹוָ֖ה לִפְֿנֵ֣י עֵלִ֑י וּדְֿבַֿר־יְהֹוָ֗ה הָיָ֤הֿ יָקָר֙ בַּיָּמִ֣ים הָהֵ֔ם אֵ֥ין חָז֖וֹן נִפְֿרָֽץ׃ס
[‏ב] ‍ֽוַיְהִי֙ בַּיּ֣וֹם הַה֔וּא וְעֵלִ֖י שֹׁכֵֿ֣בֿ בִּמְקוֹמ֑וֹ // כתיב // ועינו֙ // קרי // וְעֵינָיו֙ הֵחֵ֣לּוּ כֵֿה֔וֹתֿ לֹ֥א יוּכַֿ֖ל לִרְאֽוֹתֿ׃
[‏ג] וְנֵ֤ר אֱלֹהִים֙ טֶ֣רֶם יִכְֿבֶּ֔הֿ וּשְׁמוּאֵ֖ל שֹׁכֵֿ֑בֿ בְּהֵיכַֿ֣ל יְהֹוָ֔ה אֲשֶׁר־שָׁ֖ם אֲר֥וֹן אֱלֹהִֽים׃ס
[‏ד] וַיִּקְרָ֧א יְהֹוָ֛ה אֶל־שְׁמוּאֵ֖ל וַיֹּ֥אֿמֶר הִנֵּֽנִי׃
[‏ה] וַיָּ֣רָץ אֶל־עֵלִ֗י וַיֹּ֤אֿמֶר הִנְנִי֙ כִּֽי־קָרָ֣אֿתָֿ לִּ֔י וַיֹּ֥אֿמֶר לֹֽא־קָרָ֖אֿתִֿי שׁ֣וּבֿ שְׁכָֿ֑בֿ וַיֵּ֖לֶךְֿ וַיִּשְׁכָּֽבֿ׃
[‏ו] וַיֹּ֣סֶףֿ יְהֹוָ֗ה קְרֹ֣א עוֹד֘ שְׁמוּאֵל֒ וַיָּ֤קָם שְׁמוּאֵל֙ וַיֵּ֣לֶךְֿ אֶל־עֵלִ֔י וַיֹּ֣אֿמֶר הִנְנִ֔י כִּ֥י קָרָ֖אֿתָֿ לִ֑י וַיֹּ֛אֿמֶר לֹֽא־קָרָ֥אֿתִֿי בְֿנִ֖י שׁ֥וּבֿ שְׁכָֽֿבֿ׃
[‏ז] וּשְׁמוּאֵ֕ל טֶ֖רֶם יָדַֿ֣ע אֶתֿ־יְהֹוָ֑ה וְטֶ֛רֶם יִגָּלֶ֥הֿ אֵלָ֖יו דְּבַֿר־יְהֹוָֽה׃
[‏ח] וַיֹּ֨סֶףֿ יְהֹוָ֥ה קְרֹֽא־שְׁמוּאֵל֘ בַּשְּׁלִשִׁית֒ וַיָּ֙קָם֙ וַיֵּ֣לֶךְֿ אֶל־עֵלִ֔י וַיֹּ֣אֿמֶר הִנְנִ֔י כִּ֥י קָרָ֖אֿתָֿ לִ֑י וַיָּ֣בֶֿן עֵלִ֔י כִּ֥י יְהֹוָ֖ה קֹרֵ֥א לַנָּֽעַר׃
[‏ט] וַיֹּ֨אֿמֶר עֵלִ֣י לִשְׁמוּאֵל֘ לֵ֣ךְֿ שְׁכָֿב֒ וְהָיָה֙ אִם־יִקְרָ֣א אֵלֶ֔יךָֿ וְאָֽמַרְתָּ֙ דַּבֵּ֣ר יְהֹוָ֔ה כִּ֥י שֹׁמֵ֖עַ עַבְֿדֶּ֑ךָֿ וַיֵּ֣לֶךְֿ שְׁמוּאֵ֔ל וַיִּשְׁכַּ֖בֿ בִּמְקוֹמֽוֹ׃
[‏י] וַיָּבֹֿ֤א יְהֹוָה֙ וַיִּתְֿיַצַּ֔בֿ וַיִּקְרָ֥א כְֿפַֽֿעַם־בְּפַֿ֖עַם שְׁמוּאֵ֣ל׀ שְׁמוּאֵ֑ל וַיֹּ֤אֿמֶר שְׁמוּאֵל֙ דַּבֵּ֔ר כִּ֥י שֹׁמֵ֖עַ עַבְֿדֶּֽךָֿ׃ס
[‏יא] וַיֹּ֤אֿמֶר יְהֹוָה֙ אֶל־שְׁמוּאֵ֔ל הִנֵּ֧הֿ אָֽנֹכִֿ֛י עֹשֶׂ֥הֿ דָֿבָֿ֖ר בְּיִשְׂרָאֵ֑ל אֲשֶׁר֙ כָּל־שֹׁ֣מְע֔וֹ תְּצִלֶּ֖ינָהֿ שְׁתֵּ֥י אָזְנָֽיו׃
[‏יב] בַּיּ֤וֹם הַהוּא֙ אָקִ֣ים אֶל־עֵלִ֔י אֵ֛תֿ כָּל־אֲשֶׁ֥ר דִּבַּ֖רְתִּי אֶל־בֵּיתֿ֑וֹ הָחֵ֖ל וְכַֿלֵּֽהֿ׃
[‏יג] וְהִגַּ֣דְֿתִּי ל֔וֹ כִּֽי־שֹׁפֵֿ֥ט אֲנִ֛י אֶתֿ־בֵּיתֿ֖וֹ עַדֿ־עוֹלָ֑ם בַּֽעֲוֹ֣ן אֲשֶׁר־יָדַ֗ע כִּֽי־מְקַֽלְלִ֤ים לָהֶם֙ בָּנָ֔יו וְלֹ֥א כִֿהָ֖הֿ בָּֽם׃
[‏יד] וְלָכֵֿ֥ן נִשְׁבַּ֖עְתִּי לְבֵֿ֣יתֿ עֵלִ֑י אִם־יִתְֿכַּפֵּ֞ר עֲוֹ֧ן בֵּֽיתֿ־עֵלִ֛י בְּזֶ֥בַֿח וּבְֿמִנְחָ֖הֿ עַדֿ־עוֹלָֽם׃
[‏טו] וַיִּשְׁכַּ֤בֿ שְׁמוּאֵל֙ עַדֿ־הַבֹּ֔קֶר‌ וַיִּפְֿתַּ֖ח אֶתֿ־דַּלְתֿ֣וֹתֿ בֵּֽיתֿ־יְהֹוָ֑ה וּשְׁמוּאֵ֣ל יָרֵ֔א מֵֽהַגִּ֥ידֿ אֶתֿ־הַמַּרְאָ֖הֿ אֶל־עֵלִֽי׃
[‏טז] וַיִּקְרָ֤א עֵלִי֙ אֶתֿ־שְׁמוּאֵ֔ל וַיֹּ֖אֿמֶר שְׁמוּאֵ֣ל בְּנִ֑י וַיֹּ֖אֿמֶר הִנֵּֽנִי׃
[‏יז] וַיֹּ֗אֿמֶר מָ֤הֿ הַדָּבָֿר֙ אֲשֶׁ֣ר דִּבֶּ֣ר אֵלֶ֔יךָֿ אַל־נָ֥א תְֿכַֿחֵ֖דֿ מִמֶּ֑נִּי כֹּ֣הֿ יַֽעֲשֶׂהֿ־לְּךָֿ֤ אֱלֹהִים֙ וְכֹֿ֣הֿ יוֹסִ֔יףֿ אִם־תְּכַֿחֵ֤דֿ מִמֶּ֙נִּי֙ דָּבָ֔ר מִכָּל־הַדָּבָֿ֖ר אֲשֶׁר־דִּבֶּ֥ר אֵלֶֽיךָֿ׃
[‏יח] וַיַּגֶּדֿ־ל֤וֹ שְׁמוּאֵל֙ אֶתֿ־כָּל־הַדְּבָֿרִ֔ים וְלֹ֥א כִֿחֵ֖דֿ מִמֶּ֑נּוּ וַיֹּאֿמַ֕ר יְהֹוָ֣ה ה֔וּא הַטּ֥וֹבֿ // כתיב // בעינ֖ו // קרי// בְּעֵינָ֖יו יַֽעֲשֶֽׂהֿ׃ס
[‏יט] וַיִּגְֿדַּ֖ל שְׁמוּאֵ֑ל וַֽיהֹוָה֙ הָיָ֣הֿ עִמּ֔וֹ וְלֹֽא־הִפִּ֥יל מִכָּל־דְּבָֿרָ֖יו אָֽרְצָהֿ׃
[‏כ] וַיֵּ֙דַֿע֙ כָּל־יִשְׂרָאֵ֔ל מִדָּ֖ן וְעַדֿ־בְּאֵ֣ר שָׁ֑בַֿע כִּי־נֶֽאֱמָ֣ן שְׁמוּאֵ֔ל לְנָבִֿ֖יא לַֽיהֹוָֽה׃ס
[‏כא] וַיֹּ֥סֶףֿ יְהֹוָ֖ה לְהֵֽרָאֹ֣הֿ בְֿשִׁלֹ֑הֿ כִּֽי־נִגְֿלָ֨הֿ יְהֹוָ֧ה אֶל־שְׁמוּאֵ֛ל בְּשִׁל֖וֹ בִּדְֿבַֿ֥ר יְהֹוָֽה׃ס

פרק ד
[‏א] וַיְהִ֥י דְֿבַֿר־שְׁמוּאֵ֖ל לְכָֿל־יִשְׂרָאֵ֑ל ס וַיֵּצֵ֣א יִשְׂרָאֵל֩ לִקְרַ֨אֿתֿ פְּלִשְׁתִּ֜ים לַמִּלְחָמָ֗הֿ ‍ֽוַיַּֽחֲנוּ֙ עַל־הָאֶ֣בֶֿן הָעֵ֔זֶר וּפְֿלִשְׁתִּ֖ים חָנ֥וּ בַֽֿאֲפֵֽֿק׃
[‏ב] וַיַּֽעַרְכ֨וּ פְֿלִשְׁתִּ֜ים לִקְרַ֣אֿתֿ יִשְׂרָאֵ֗ל וַתִּטֹּשׁ֙ הַמִּלְחָמָ֔הֿ וַיִּנָּ֥גֶֿףֿ יִשְׂרָאֵ֖ל לִפְֿנֵ֣י פְֿלִשְׁתִּ֑ים וַיַּכּ֤וּ בַֿמַּֽעֲרָכָֿה֙ בַּשָּׂדֶ֔הֿ כְּאַרְבַּ֥עַתֿ אֲלָפִֿ֖ים אִֽישׁ׃
[‏ג] וַיָּבֹֿ֣א הָעָם֘ אֶל־הַֽמַּֽחֲנֶה֒ וַיֹּֽאֿמְרוּ֙ זִקְנֵ֣י יִשְׂרָאֵ֔ל לָ֣מָּהֿ נְגָֿפָֿ֧נוּ יְהֹוָ֛ה הַיּ֖וֹם לִפְֿנֵ֣י פְֿלִשְׁתִּ֑ים נִקְחָ֧הֿ אֵלֵ֣ינוּ מִשִּׁלֹ֗הֿ אֶתֿ־אֲרוֹן֙ בְּרִ֣יתֿ יְהֹוָ֔ה וְיָבֹֿ֣א בְֿקִרְבֵּ֔נוּ וְיֹֽשִׁעֵ֖נוּ מִכַּ֥ףֿ אֹֽיְבֵֽֿינוּ׃
[‏ד] וַיִּשְׁלַ֤ח הָעָם֙ שִׁלֹ֔הֿ וַיִּשְׂא֣וּ מִשָּׁ֗ם אֵ֣תֿ אֲר֧וֹן בְּרִֽיתֿ־יְהֹוָ֛ה צְבָֿא֖וֹתֿ יֹשֵׁ֣בֿ הַכְּרֻבִֿ֑ים וְשָׁ֞ם שְׁנֵ֣י בְֿנֵֽי־עֵלִ֗י עִם־אֲרוֹן֙ בְּרִ֣יתֿ הָֽאֱלֹהִ֔ים חָפְֿנִ֖י וּפִֽֿינְחָֽס׃
[‏ה] וַיְהִ֗י כְּב֨וֹא אֲר֤וֹן בְּרִֽיתֿ־יְהֹוָה֙ אֶל־הַֽמַּֽחֲנֶ֔הֿ וַיָּרִ֥עוּ כָֿל־יִשְׂרָאֵ֖ל תְּרוּעָ֣הֿ גְֿדֿוֹלָ֑הֿ וַתֵּהֹ֖ם הָאָֽרֶץ׃
[‏ו] וַיִּשְׁמְע֤וּ פְֿלִשְׁתִּים֙ אֶתֿ־ק֣וֹל הַתְּרוּעָ֔הֿ וַיֹּ֣אֿמְר֔וּ מֶ֠הֿ ק֣וֹל הַתְּרוּעָ֧הֿ הַגְּדֿוֹלָ֛הֿ הַזֹּ֖אֿתֿ בְּמַֽחֲנֵ֣הֿ הָֽעִבְֿרִ֑ים וַיֵּ֣דְֿע֔וּ כִּ֚י אֲר֣וֹן יְהֹוָ֔ה בָּ֖א אֶל־הַֽמַּֽחֲנֶֽהֿ׃
[‏ז] וַיִּֽרְאוּ֙ הַפְּלִשְׁתִּ֔ים כִּ֣י אָֽמְר֔וּ בָּ֥א אֱלֹהִ֖ים אֶל־הַֽמַּֽחֲנֶ֑הֿ וַיֹּֽאֿמְרוּ֙ א֣וֹי לָ֔נוּ כִּ֣י לֹ֥א הָֽיְתָֿ֛הֿ כָּזֹ֖אֿתֿ אֶתְֿמ֥וֹל שִׁלְשֹֽׁם׃
[‏ח] א֣וֹי לָ֔נוּ מִ֣י יַצִּילֵ֔נוּ מִיַּ֛דֿ הָֽאֱלֹהִ֥ים הָֽאַדִּירִ֖ים הָאֵ֑לֶּהֿ אֵ֧לֶּהֿ הֵ֣ם הָֽאֱלֹהִ֗ים הַמַּכִּ֧ים אֶתֿ־מִצְרַ֛יִם בְּכָֿל־מַכָּ֖הֿ בַּמִּדְֿבָּֽר׃
[‏ט] הִֽתְֿחַזְּק֞וּ וִֽהְי֤וּ לַֽאֲנָשִׁים֙ פְּלִשְׁתִּ֔ים פֶּ֚ן תַּֽעַבְֿדֿ֣וּ לָֽעִבְֿרִ֔ים כַּֽאֲשֶׁ֥ר עָֽבְֿדֿ֖וּ לָכֶֿ֑ם וִֽהְיִיתֶֿ֥ם לַֽאֲנָשִׁ֖ים וְנִלְחַמְתֶּֽם׃
[‏י] וַיִּלָּֽחֲמ֣וּ פְֿלִשְׁתִּ֗ים וַיִּנָּ֤גֶֿףֿ יִשְׂרָאֵל֙ וַיָּנֻ֙סוּ֙ אִ֣ישׁ לְאֹֽהָלָ֔יו וַתְּהִ֥י הַמַּכָּ֖הֿ גְּדֿוֹלָ֣הֿ מְאֹ֑דֿ וַיִּפֹּל֙ מִיִּשְׂרָאֵ֔ל שְׁלֹשִׁ֥ים אֶ֖לֶףֿ רַגְֿלִֽי׃
[‏יא] וַֽאֲר֥וֹן אֱלֹהִ֖ים נִלְקָ֑ח וּשְׁנֵ֤י בְֿנֵֽי־עֵלִי֙ מֵ֔תֿוּ חָפְֿנִ֖י וּפִֽֿינְחָֽס׃
[‏יב] וַיָּ֤רָץ אִֽישׁ־בִּנְיָמִן֙ מֵֽהַמַּ֣עֲרָכָ֔הֿ וַיָּבֹֿ֥א שִׁלֹ֖הֿ בַּיּ֣וֹם הַה֑וּא וּמַדָּ֣יו קְרֻעִ֔ים וַֽאֲדָֿמָ֖הֿ עַל־רֹאֿשֽׁוֹ׃
[‏יג] וַיָּב֗וֹא וְהִנֵּ֣הֿ עֵ֠לִי יֹשֵׁ֨בֿ עַל־הַכִּסֵּ֜א // כתיב // י֥ך // קרי // י֥ד דֶּ֙רֶךְ֙ מְצַפֶּ֔הֿ כִּֽי־הָיָ֤הֿ לִבּוֹ֙ חָרֵ֔דֿ עַ֖ל אֲר֣וֹן הָֽאֱלֹהִ֑ים וְהָאִ֗ישׁ בָּ֚א לְהַגִּ֣ידֿ בָּעִ֔יר וַתִּזְעַ֖ק כָּל־הָעִֽיר׃
[‏יד] וַיִּשְׁמַ֤ע עֵלִי֙ אֶתֿ־ק֣וֹל הַצְּעָקָ֔הֿ וַיֹּ֕אֿמֶר מֶ֛הֿ ק֥וֹל הֶֽהָמ֖וֹן הַזֶּ֑הֿ וְהָאִ֣ישׁ מִהַ֔ר וַיָּבֹֿ֖א וַיַּגֵּ֥דֿ לְעֵלִֽי׃
[‏טו] וְעֵלִ֕י בֶּן־תִּשְׁעִ֥ים וּשְׁמֹנֶ֖הֿ שָׁנָ֑הֿ וְעֵינָ֣יו קָ֔מָהֿ וְלֹ֥א יָכֿ֖וֹל לִרְאֽוֹתֿ׃
[‏טז] וַיֹּ֨אֿמֶר הָאִ֜ישׁ אֶל־עֵלִ֗י אָֽנֹכִֿי֙ הַבָּ֣א מִן־הַמַּֽעֲרָכָ֔הֿ וַֽאֲנִ֕י מִן־הַמַּֽעֲרָכָֿ֖הֿ נַ֣סְתִּי הַיּ֑וֹם וַיֹּ֛אֿמֶר מֶֽהֿ־הָיָ֥הֿ הַדָּבָֿ֖ר בְּנִֽי׃
[‏יז] וַיַּ֨עַן הַֽמְבַֿשֵּׂ֜ר וַיֹּ֗אֿמֶר נָ֤ס יִשְׂרָאֵל֙ לִפְֿנֵ֣י פְֿלִשְׁתִּ֔ים וְגַֿ֛ם מַגֵּפָֿ֥הֿ גְֿדֿוֹלָ֖הֿ הָֽיְתָֿ֣הֿ בָֿעָ֑ם וְגַֿם־שְׁנֵ֨י בָֿנֶ֜יךָֿ מֵ֗תֿוּ חָפְֿנִי֙ וּפִֿ֣ינְחָ֔ס וַֽאֲר֥וֹן הָֽאֱלֹהִ֖ים נִלְקָֽחָהֿ׃ס
[‏יח] וַיְהִ֞י כְּהַזְכִּיר֣וֹ׀ אֶתֿ־אֲר֣וֹן הָֽאֱלֹהִ֗ים וַיִּפֹּ֣ל מֵֽעַל־הַ֠כִּסֵּא אֲחֹ֨רַנִּ֜יתֿ בְּעַ֣דֿ׀ יַ֣דֿ הַשַּׁ֗עַר וַתִּשָּׁבֵֿ֤ר מַפְֿרַקְתּוֹ֙ וַיָּמֹ֔תֿ כִּֽי־זָקֵ֥ן הָאִ֖ישׁ וְכָֿבֵֿ֑דֿ וְה֛וּא שָׁפַֿ֥ט אֶתֿ־יִשְׂרָאֵ֖ל אַרְבָּעִ֥ים שָׁנָֽהֿ׃
[‏יט] וְכַֿלָּתֿ֣וֹ אֵֽשֶׁתֿ־פִּֽינְחָס֘ הָרָ֣הֿ לָלַת֒ וַתִּשְׁמַ֣ע אֶתֿ־הַשְּׁמוּעָ֔הֿ אֶל־הִלָּקַח֙ אֲר֣וֹן הָֽאֱלֹהִ֔ים וּמֵ֥תֿ חָמִ֖יהָ וְאִישָׁ֑הּ וַתִּכְֿרַ֣ע וַתֵּ֔לֶדֿ כִּי־נֶֽהֶפְֿכֿ֥וּ עָלֶ֖יהָ צִרֶֽיהָ׃
[‏כ] וּכְֿעֵ֣תֿ מוּתָ֗הּ וַתְּדַֿבֵּ֙רְנָה֙ הַנִּצָּבֿ֣וֹתֿ עָלֶ֔יהָ אַל־תִּֽירְאִ֖י כִּ֣י בֵֿ֣ן יָלָ֑דְֿתְּ וְלֹ֥א עָֽנְתָֿ֖הֿ וְלֹא־שָׁ֥תָֿהֿ לִבָּֽהּ׃
[‏כא] וַתִּקְרָ֣א לַנַּ֗עַר אִ֥י כָֿבֿוֹד֙ לֵאֿמֹ֔ר גָּלָ֥הֿ כָֿבֿ֖וֹדֿ מִיִּשְׂרָאֵ֑ל אֶל־הִלָּקַח֙ אֲר֣וֹן הָֽאֱלֹהִ֔ים וְאֶל־חָמִ֖יהָ וְאִישָֽׁהּ׃
[‏כב] וַתֹּ֕אֿמֶר גָּלָ֥הֿ כָֿבֿ֖וֹדֿ מִיִּשְׂרָאֵ֑ל כִּ֥י נִלְקַ֖ח אֲר֥וֹן הָֽאֱלֹהִֽים׃פ

פרק ה
[‏א] וּפְֿלִשְׁתִּים֙ לָֽקְח֔וּ אֵ֖תֿ אֲר֣וֹן הָֽאֱלֹהִ֑ים וַיְבִֿאֻ֛הוּ מֵאֶ֥בֶֿן הָעֶ֖זֶר אַשְׁדּֽוֹדָֿהֿ׃
[‏ב] וַיִּקְח֤וּ פְֿלִשְׁתִּים֙ אֶתֿ־אֲר֣וֹן הָֽאֱלֹהִ֔ים וַיָּבִֿ֥אוּ אֹתֿ֖וֹ בֵּ֣יתֿ דָּגֿ֑וֹן וַיַּצִּ֥יגֿוּ אֹתֿ֖וֹ אֵ֥צֶל דָּגֽֿוֹן׃
[‏ג] וַיַּשְׁכִּ֤מוּ אַשְׁדּוֹדִֿים֙ מִֽמָּ֣חֳרָ֔תֿ‌ וְהִנֵּ֣הֿ דָֿג֗וֹן נֹפֵֿ֤ל לְפָֿנָיו֙ אַ֔רְצָהֿ לִפְֿנֵ֖י אֲר֣וֹן יְהֹוָ֑ה וַיִּקְחוּ֙ אֶתֿ־דָּג֔וֹן וַיָּשִׁ֥בֿוּ אֹתֿ֖וֹ לִמְקוֹמֽוֹ׃
[‏ד] וַיַּשְׁכִּ֣מוּ בַֿבֹּקֶר֘ מִֽמָּֽחֳרָת֒ וְהִנֵּ֣הֿ דָֿג֗וֹן נֹפֵֿ֤ל לְפָֿנָיו֙ אַ֔רְצָהֿ לִפְֿנֵ֖י אֲר֣וֹן יְהֹוָ֑ה וְרֹ֨אֿשׁ דָּג֜וֹן וּשְׁתֵּ֣י׀ כַּפּ֣וֹתֿ יָדָ֗יו כְּרֻתֿוֹת֙ אֶל־הַמִּפְֿתָּ֔ן רַ֥ק דָּגֿ֖וֹן נִשְׁאַ֥ר עָלָֽיו׃
[‏ה] עַל־כֵּ֡ן לֹֽא־יִדְֿרְכֿוּ֩ כֹֽֿהֲנֵ֨י דָֿג֜וֹן וְכָֿל־הַבָּאִ֧ים בֵּֽיתֿ־דָּגֿ֛וֹן עַל־מִפְֿתַּ֥ן דָּגֿ֖וֹן בְּאַשְׁדּ֑וֹדֿ עַ֖דֿ הַיּ֥וֹם הַזֶּֽהֿ׃ס
[‏ו] וַתִּכְֿבַּ֧דֿ יַדֿ־יְהֹוָ֛ה אֶל־הָֽאַשְׁדּוֹדִֿ֖ים וַיְשִׁמֵּ֑ם וַיַּ֤ךְֿ אֹתָֿם֙ //כתיב // בעפל֔ים // קרי // בַּטְּחֹרִ֔‎ים אֶתֿ־אַשְׁדּ֖וֹדֿ וְאֶתֿ־גְּ‎בֿוּלֶֽיהָ׃
[‏ז] וַיִּרְא֥וּ אַנְשֵֽׁי־אַשְׁדּ֖וֹדֿ כִּי־כֵֿ֑ן וְאָֽמְר֗וּ לֹֽא־יֵשֵׁ֞בֿ אֲר֨וֹן אֱלֹהֵ֤י יִשְׂרָאֵל֙ עִמָּ֔נוּ כִּי־קָֽשְׁתָֿ֤הֿ יָדֿוֹ֙ עָלֵ֔ינוּ וְעַ֖ל דָּגֿ֥וֹן אֱלֹהֵֽינוּ׃
[‏ח] ‍ֽוַיִּשְׁלְח֡וּ וַיַּֽאַסְפֿוּ֩ אֶתֿ־כָּל־סַרְנֵ֨י פְֿלִשְׁתִּ֜ים אֲלֵיהֶ֗ם וַיֹּֽאֿמְרוּ֙ מַהֿ־נַּֽעֲשֶׂ֗הֿ לַֽאֲרוֹן֙ אֱלֹהֵ֣י יִשְׂרָאֵ֔ל וַיֹּ֣אֿמְר֔וּ גַּ֣תֿ יִסֹּ֔בֿ אֲר֖וֹן אֱלֹהֵ֣י יִשְׂרָאֵ֑ל וַיַּסֵּ֕בּוּ אֶתֿ־אֲר֖וֹן אֱלֹהֵ֥י יִשְׂרָאֵֽל׃ס
[‏ט] וַיְהִ֞י אַֽחֲרֵ֣י׀ הֵסַ֣בּוּ אֹת֗וֹ וַתְּהִ֨י יַדֿ־יְהֹוָ֤ה׀ בָּעִיר֙ מְהוּמָה֙ גְּדֿוֹלָ֣הֿ מְאֹ֔דֿ וַיַּךְ֙ אֶתֿ־אַנְשֵׁ֣י הָעִ֔יר מִקָּטֹ֖ן וְעַדֿ־גָּדֿ֑וֹל וַיִּשָּֽׂתְֿר֥וּ לָהֶ֖ם // כתיב // עפלֽים // קרי // טְחֹרִים׃
[‏י] וַֽיְשַׁלְּח֛וּ אֶתֿ־אֲר֥וֹן הָֽאֱלֹהִ֖ים עֶקְר֑וֹן וַיְהִ֗י כְּב֨וֹא אֲר֤וֹן הָֽאֱלֹהִים֙ עֶקְר֔וֹן וַיִּזְעֲק֨וּ הָֽעֶקְרֹנִ֜ים לֵאֿמֹ֗ר הֵסַ֤בּוּ אֵלַי֙ אֶתֿ־אֲרוֹן֙ אֱלֹהֵ֣י יִשְׂרָאֵ֔ל לַֽהֲמִיתֵֿ֖נִי וְאֶתֿ־עַמִּֽי׃
[‏יא] וַיִּשְׁלְח֨וּ וַיַּֽאַסְפ֜וּ אֶתֿ־כָּל־סַרְנֵ֣י פְֿלִשְׁתִּ֗ים וַיֹּֽאֿמְרוּ֙ שַׁלְּח֞וּ אֶתֿ־אֲר֨וֹן אֱלֹהֵ֤י יִשְׂרָאֵל֙ וְיָשֹׁ֣בֿ לִמְקוֹמ֔וֹ וְלֹֽא־יָמִ֥יתֿ אֹתִֿ֖י וְאֶתֿ־עַמִּ֑י כִּי־הָֽיְתָֿ֤הֿ מְהֽוּמַתֿ־מָ֙וֶת֙ בְּכָֿל־הָעִ֔יר כָּֽבְֿדָֿ֥הֿ מְאֹ֛דֿ יַ֥דֿ הָֽאֱלֹהִ֖ים שָֽׁם׃
[‏יב] וְהָֽאֲנָשִׁים֙ אֲשֶׁ֣ר לֹא־מֵ֔תֿוּ הֻכּ֖וּ // כתיב // בעפל֑ים // קרי // בַּטְּחֹרִ֑ים וַתַּ֛עַל שַׁוְעַ֥תֿ הָעִ֖יר הַשָּׁמָֽיִם׃ס

פרק ו
[‏א] וַיְהִ֧י אֲרֽוֹן־יְהֹוָ֛ה בִּשְׂדֵֿ֥הֿ פְֿלִשְׁתִּ֖ים שִׁבְֿעָ֥הֿ חֳדָֿשִֽׁים׃
[‏ב] וַיִּקְרְא֣וּ פְֿלִשְׁתִּ֗ים לַכֹּֽהֲנִ֤ים וְלַקֹּֽסְמִים֙ לֵאֿמֹ֔ר מַהֿ־נַּֽעֲשֶׂ֖הֿ לַֽאֲר֣וֹן יְהֹוָ֑ה הֽוֹדִֿעֻ֕נוּ בַּמֶּ֖הֿ נְשַׁלְּחֶ֥נּוּ לִמְקוֹמֽוֹ׃
[‏ג] וַיֹּֽאֿמְר֗וּ אִֽם־מְשַׁלְּחִ֞ים‌ אֶתֿ־אֲר֨וֹן אֱלֹהֵ֤י יִשְׂרָאֵל֙ אַל־תְּשַׁלְּח֤וּ אֹתֿוֹ֙ רֵיקָ֔ם כִּֽי־הָשֵׁ֥בֿ תָּשִׁ֛יבֿוּ ל֖וֹ אָשָׁ֑ם אָ֤ז תֵּרָֽפְֿאוּ֙ וְנוֹדַֿ֣ע לָכֶ֔ם לָ֛מָּהֿ לֹֽא־תָֿס֥וּר יָדֿ֖וֹ מִכֶּֽם׃
[‏ד] וַיֹּֽאֿמְר֗וּ מָ֣הֿ הָֽאָשָׁם֘ אֲשֶׁ֣ר נָשִׁ֣יבֿ לוֹ֒ וַיֹּֽאֿמְר֗וּ מִסְפַּר֙ סַרְנֵ֣י פְֿלִשְׁתִּ֔ים חֲמִשָּׁה֙ // כתיב // עפל֣י // קרי // טְחֹרֵ֣י זָהָ֔בֿ וַֽחֲמִשָּׁ֖הֿ עַכְֿבְּרֵ֣י זָהָ֑בֿ כִּֽי־מַגֵּפָֿ֥הֿ אַחַ֛תֿ לְכֻֿלָּ֖ם וּלְסַרְנֵיכֶֽֿם׃
[‏ה] וַֽעֲשִׂיתֶֿם֩ צַלְמֵ֨י // כתיב // עפליכ֜ם // קרי // טְחֹרֵיכֶ֜ם וְצַלְמֵ֣י עַכְֿבְּרֵיכֶ֗ם הַמַּשְׁחִיתִֿם֙ אֶתֿ־הָאָ֔רֶץ וּנְתַֿתֶּ֛ם לֵֽאֿלֹהֵ֥י יִשְׂרָאֵ֖ל כָּבֿ֑וֹדֿ אוּלַ֗י יָקֵ֤ל אֶתֿ־יָדֿוֹ֙ מֵֽעֲלֵיכֶ֔ם וּמֵעַ֥ל אֱלֹֽהֵיכֶֿ֖ם וּמֵעַ֥ל אַרְצְכֶֽֿם׃
[‏ו] וְלָ֤מָּהֿ תְֿכַֿבְּדֿוּ֙ אֶתֿ־לְבַֿבְֿכֶ֔ם כַּֽאֲשֶׁ֧ר כִּבְּדֿ֛וּ מִצְרַ֥יִם וּפַֿרְעֹ֖הֿ אֶתֿ־לִבָּ֑ם הֲלוֹא֙ כַּֽאֲשֶׁ֣ר הִתְֿעַלֵּ֣ל בָּהֶ֔ם וַיְשַׁלְּח֖וּם וַיֵּלֵֽכֿוּ׃
[‏ז] וְעַתָּ֗הֿ קְח֨וּ וַֽעֲשׂ֜וּ עֲגָֿלָ֤הֿ חֲדָֿשָׁה֙ אֶחָ֔תֿ וּשְׁתֵּ֤י פָֿרוֹת֙ עָל֔וֹתֿ אֲשֶׁ֛ר לֹֽא־עָלָ֥הֿ עֲלֵיהֶ֖ם עֹ֑ל וַֽאֲסַרְתֶּ֤ם אֶתֿ־הַפָּרוֹת֙ בָּֽעֲגָֿלָ֔הֿ וַֽהֲשֵֽׁיבֹֿתֶֿ֧ם בְּנֵיהֶ֛ם מֵאַֽחֲרֵיהֶ֖ם הַבָּֽיְתָֿהֿ׃
[‏ח] וּלְקַחְתֶּ֞ם אֶתֿ־אֲר֣וֹן יְהֹוָ֗ה וּנְתַֿתֶּ֤ם אֹתֿוֹ֙ אֶל־הָ֣עֲגָֿלָ֔הֿ וְאֵ֣תֿ׀ כְּלֵ֣י הַזָּהָ֗בֿ אֲשֶׁ֨ר הֲשֵֽׁבֹֿתֶֿ֥ם לוֹ֙ אָשָׁ֔ם תָּשִׂ֥ימוּ בָֽֿאַרְגַּ֖ז מִצִּדּ֑וֹ וְשִׁלַּחְתֶּ֥ם אֹתֿ֖וֹ וְהָלָֽךְֿ׃
[‏ט] וּרְאִיתֶ֗ם אִם־דֶּ֨רֶךְֿ גְּבֿוּל֤וֹ יַֽעֲלֶה֙ בֵּ֣יתֿ שֶׁ֔מֶשׁ ה֚וּא עָ֣שָׂהֿ לָ֔נוּ אֶתֿ־הָֽרָעָ֥הֿ הַגְּדֿוֹלָ֖הֿ הַזֹּ֑אֿתֿ וְאִם־ל֗אֺ וְיָדַ֙עְנוּ֙ כִּ֣י לֹ֤א יָדֿוֹ֙ נָ֣גְֿעָהֿ בָּ֔נוּ מִקְרֶ֥הֿ ה֖וּא הָ֥יָהֿ לָֽנוּ׃
[‏י] וַיַּֽעֲשׂ֤וּ הָֽאֲנָשִׁים֙ כֵּ֔ן וַיִּקְח֗וּ שְׁתֵּ֤י פָֿרוֹת֙ עָל֔וֹתֿ וַיַּֽאַסְר֖וּם בָּֽעֲגָֿלָ֑הֿ וְאֶתֿ־בְּנֵיהֶ֖ם כָּל֥וּ בַֿבָּֽיִתֿ׃
[‏יא] וַיָּשִׂ֛מוּ אֶתֿ־אֲר֥וֹן יְהֹוָ֖ה אֶל־הָֽעֲגָֿלָ֑הֿ וְאֵ֣תֿ הָֽאַרְגַּ֗ז וְאֵת֙ עַכְֿבְּרֵ֣י הַזָּהָ֔בֿ וְאֵ֖תֿ צַלְמֵ֥י טְחֹֽרֵיהֶֽם׃
[‏יב] וַיִּשַּׁ֨רְנָהֿ הַפָּר֜וֹתֿ בַּדֶּ֗רֶךְֿ עַל־דֶּ֙רֶךְ֙ בֵּ֣יתֿ שֶׁ֔מֶשׁ בִּמְסִלָּ֣הֿ אַחַ֗תֿ הָֽלְכֿ֤וּ הָלֹךְ֙ וְגָֿע֔וֹ וְלֹא־סָ֖רוּ יָמִ֣ין וּשְׂמֹ֑אֿול וְסַרְנֵ֤י פְֿלִשְׁתִּים֙ הֹֽלְכִֿ֣ים אַֽחֲרֵיהֶ֔ם עַדֿ־גְּבֿ֖וּל בֵּ֥יתֿ שָֽׁמֶשׁ׃
[‏יג] וּבֵֿ֣יתֿ שֶׁ֔מֶשׁ קֹֽצְרִ֥ים קְצִֽיר־חִטִּ֖ים בָּעֵ֑מֶק וַיִּשְׂא֣וּ אֶתֿ־עֵֽינֵיהֶ֗ם וַיִּרְאוּ֙ אֶתֿ־הָ֣אָר֔וֹן וַֽיִּשְׂמְח֖וּ לִרְאֽוֹתֿ׃
[‏יד] וְהָֽעֲגָֿלָ֡הֿ בָּ֠אָהֿ אֶל־שְׂדֵ֨הֿ יְהוֹשֻׁ֤עַ בֵּֽיתֿ־הַשִּׁמְשִׁי֙ וַתַּֽעֲמֹ֣דֿ שָׁ֔ם וְשָׁ֖ם אֶ֣בֶֿן גְּדֿוֹלָ֑הֿ וַֽיְבַֿקְּעוּ֙ אֶתֿ־עֲצֵ֣י הָֽעֲגָֿלָ֔הֿ וְאֶ֨תֿ־הַפָּר֔וֹתֿ הֶֽעֱל֥וּ עֹלָ֖הֿ לַֽיהֹוָֽה׃פ
[‏טו] וְהַֽלְוִיִּ֞ם הוֹרִ֣ידֿוּ׀ אֶתֿ־אֲר֣וֹן יְהֹוָ֗ה וְאֶתֿ־הָֽאַרְגַּ֤ז אֲשֶׁר־אִתּוֹ֙ אֲשֶׁר־בּ֣וֹ כְֿלֵֽי־זָהָ֔בֿ וַיָּשִׂ֖מוּ אֶל־הָאֶ֣בֶֿן הַגְּדֿוֹלָ֑הֿ וְאַנְשֵׁ֣י בֵֽֿיתֿ־שֶׁ֗מֶשׁ הֶֽעֱל֨וּ עֹל֜וֹתֿ וַיִּזְבְּח֧וּ זְבָֿחִ֛ים בַּיּ֥וֹם הַה֖וּא לַֽיהֹוָֽה׃
[‏טז] וַֽחֲמִשָּׁ֥הֿ סַרְנֵֽי־פְֿלִשְׁתִּ֖ים רָא֑וּ וַיָּשֻׁ֥בֿוּ עֶקְר֖וֹן בַּיּ֥וֹם הַהֽוּא׃פ
[‏יז] וְאֵ֙לֶּה֙ טְחֹרֵ֣י הַזָּהָ֔בֿ אֲשֶׁ֨ר הֵשִׁ֧יבֿוּ פְֿלִשְׁתִּ֛ים אָשָׁ֖ם לַֽיהֹוָ֑ה לְאַשְׁדּ֨וֹדֿ אֶחָ֔דֿ לְעַזָּ֤הֿ אֶחָד֙ לְאַשְׁקְל֣וֹן אֶחָ֔דֿ לְגַֿ֥תֿ אֶחָ֖דֿ לְעֶקְר֥וֹן אֶחָֽדֿ׃ס
[‏יח] וְעַכְֿבְּרֵ֣י הַזָּהָ֗בֿ מִסְפַּ֞ר כָּל־עָרֵ֤י פְֿלִשְׁתִּים֙ לַֽחֲמֵ֣שֶׁתֿ הַסְּרָנִ֔ים מֵעִ֣יר מִבְֿצָ֔ר וְעַ֖דֿ כֹּ֣פֶֿר הַפְּרָזִ֑י וְעַ֣דֿ׀ אָבֵֿ֣ל הַגְּדֿוֹלָ֗הֿ אֲשֶׁ֨ר הִנִּ֤יחוּ עָלֶ֙יהָ֙ אֵ֚תֿ אֲר֣וֹן יְהֹוָ֔ה עַ֚דֿ הַיּ֣וֹם הַזֶּ֔הֿ בִּשְׂדֵֿ֥הֿ יְהוֹשֻׁ֖עַ בֵּֽיתֿ־הַשִּׁמְשִֽׁי׃
[‏יט] וַיַּ֞ךְֿ בְּאַנְשֵׁ֣י בֵֽֿיתֿ־שֶׁ֗מֶשׁ כִּ֤י רָאוּ֙ בַּֽאֲר֣וֹן יְהֹוָ֔ה וַיַּ֤ךְֿ בָּעָם֙ שִׁבְֿעִ֣ים אִ֔ישׁ חֲמִשִּׁ֥ים אֶ֖לֶףֿ אִ֑ישׁ וַיִּֽתְֿאַבְּל֣וּ הָעָ֔ם כִּֽי־הִכָּ֧הֿ יְהֹוָ֛ה בָּעָ֖ם מַכָּ֥הֿ גְֿדֿוֹלָֽהֿ׃
[‏כ] וַיֹּֽאֿמְרוּ֙ אַנְשֵׁ֣י בֵֽֿיתֿ־שֶׁ֔מֶשׁ מִ֚י יוּכַֿ֣ל לַֽעֲמֹ֔דֿ לִפְֿנֵ֨י יְהֹוָ֧ה הָֽאֱלֹהִ֛ים הַקָּדֿ֖וֹשׁ הַזֶּ֑הֿ וְאֶל־מִ֖י יַֽעֲלֶ֥הֿ מֵֽעָלֵֽינוּ׃
[‏כא] וַֽיִּשְׁלְחוּ֙ מַלְאָכִ֔ים אֶל־יֽוֹשְׁבֵֿ֥י קִרְיַתֿ־יְעָרִ֖ים לֵאֿמֹ֑ר הֵשִׁ֤בֿוּ פְֿלִשְׁתִּים֙ אֶתֿ־אֲר֣וֹן יְהֹוָ֔ה רְד֕וּ הַֽעֲל֥וּ אֹתֿ֖וֹ אֲלֵיכֶֽֿם׃

פרק ז
[‏א] וַיָּבֹ֜אוּ אַנְשֵׁ֣י׀ קִרְיַ֣תֿ יְעָרִ֗ים וַיַּֽעֲלוּ֙ אֶתֿ־אֲר֣וֹן יְהֹוָ֔ה וַיָּבִֿ֣אוּ אֹת֔וֹ אֶל־בֵּ֥יתֿ אֲבִֽֿינָדָֿ֖בֿ בַּגִּבְֿעָ֑הֿ וְאֶתֿ־אֶלְעָזָ֤ר בְּנוֹ֙ קִדְּשׁ֔וּ לִשְׁמֹ֖ר אֶתֿ־אֲר֥וֹן יְהֹוָֽה׃ס
[‏ב] וַיְהִ֗י מִיּ֞וֹם שֶׁ֤בֶֿתֿ הָֽאָרוֹן֙ בְּקִרְיַ֣תֿ יְעָרִ֔ים וַיִּרְבּוּ֙ הַיָּמִ֔ים וַיִּֽהְי֖וּ עֶשְׂרִ֣ים שָׁנָ֑הֿ וַיִּנָּה֛וּ כָּל־בֵּ֥יתֿ יִשְׂרָאֵ֖ל אַֽחֲרֵ֥י יְהֹוָֽה׃ס
[‏ג] וַיֹּ֣אֿמֶר שְׁמוּאֵ֗ל אֶל־כָּל־בֵּ֣יתֿ יִשְׂרָאֵל֘ לֵאֿמֹר֒ אִם־בְּכָֿל־לְבַֿבְֿכֶ֗ם אַתֶּ֤ם שָׁבִֿים֙ אֶל־יְהֹוָ֔ה הָסִ֜ירוּ אֶתֿ־אֱלֹהֵ֧י הַנֵּכָֿ֛ר מִתּֽוֹכְֿכֶֿ֖ם וְהָֽעַשְׁתָּר֑וֹתֿ וְהָכִ֨ינוּ לְבַֿבְֿכֶֿ֤ם אֶל־יְהֹוָה֙ וְעִבְֿדֻֿ֣הוּ לְבַֿדּ֔וֹ וְיַצֵּ֥ל אֶתְֿכֶֿ֖ם מִיַּ֥דֿ פְּלִשְׁתִּֽים׃
[‏ד] וַיָּסִ֙ירוּ֙ בְּנֵ֣י יִשְׂרָאֵ֔ל אֶתֿ־הַבְּעָלִ֖ים וְאֶתֿ־הָֽעַשְׁתָּרֹ֑תֿ וַיַּֽעַבְֿדֿ֥וּ אֶתֿ־יְהֹוָ֖ה לְבַֿדּֽוֹ׃ס
[‏ה] וַיֹּ֣אֿמֶר שְׁמוּאֵ֔ל קִבְֿצ֥וּ אֶתֿ־כָּל־יִשְׂרָאֵ֖ל הַמִּצְפָּ֑תָֿהֿ וְאֶתְֿפַּלֵּ֥ל בַּֽעַדְֿכֶֿ֖ם אֶל־יְהֹוָֽה׃
[‏ו] וַיִּקָּֽבְֿצ֣וּ הַ֠מִּצְפָּתָֿהֿ וַיִּֽשְׁאֲבֿוּ־מַ֜יִם ‍ֽוַיִּשְׁפְּכֿ֣וּ׀ לִפְֿנֵ֣י יְהֹוָ֗ה וַיָּצ֙וּמוּ֙ בַּיּ֣וֹם הַה֔וּא וַיֹּ֣אֿמְרוּ שָׁ֔ם חָטָ֖אֿנוּ לַֽיהֹוָ֑ה וַיִּשְׁפֹּ֧ט שְׁמוּאֵ֛ל אֶתֿ־בְּנֵ֥י יִשְׂרָאֵ֖ל בַּמִּצְפָּֽהֿ׃
[‏ז] וַיִּשְׁמְע֣וּ פְֿלִשְׁתִּ֗ים כִּֽי־הִתְֿקַבְּצ֤וּ בְֿנֵֽי־יִשְׂרָאֵל֙ הַמִּצְפָּ֔תָֿהֿ וַיַּֽעֲל֥וּ סַרְנֵֽי־פְֿלִשְׁתִּ֖ים אֶל־יִשְׂרָאֵ֑ל וַֽיִּשְׁמְעוּ֙ בְּנֵ֣י יִשְׂרָאֵ֔ל וַיִּֽרְא֖וּ מִפְּנֵ֥י פְֿלִשְׁתִּֽים׃
[‏ח] וַיֹּֽאֿמְר֤וּ בְֿנֵֽי־יִשְׂרָאֵל֙ אֶל־שְׁמוּאֵ֔ל אַל־תַּֽחֲרֵ֣שׁ מִמֶּ֔נּוּ מִזְּעֹ֖ק אֶל־יְהֹוָ֣ה אֱלֹהֵ֑ינוּ וְיֹֽשִׁעֵ֖נוּ מִיַּ֥דֿ פְּלִשְׁתִּֽים׃
[‏ט] וַיִּקַּ֣ח שְׁמוּאֵ֗ל טְלֵ֤הֿ חָלָב֙ אֶחָ֔דֿ // כתיב // ויעל֧ה‌ // קרי // וַיַּעֲלֵ֧ה‌וּ עוֹלָ֛הֿ כָּלִ֖יל לַֽיהֹוָ֑ה וַיִּזְעַ֨ק שְׁמוּאֵ֤ל אֶל־יְהֹוָה֙ בְּעַ֣דֿ יִשְׂרָאֵ֔ל וַֽיַּֽעֲנֵ֖הוּ יְהֹוָֽה׃
[‏י] וַיְהִ֤י שְׁמוּאֵל֙ מַֽעֲלֶ֣הֿ הָֽעוֹלָ֔הֿ וּפְֿלִשְׁתִּ֣ים נִגְּשׁ֔וּ לַמִּלְחָמָ֖הֿ בְּיִשְׂרָאֵ֑ל וַיַּרְעֵ֣ם יְהֹוָ֣ה׀ בְּקֽוֹל־גָּ֠דֿוֹל בַּיּ֨וֹם הַה֤וּא עַל־פְּלִשְׁתִּים֙ וַיְהֻמֵּ֔ם וַיִּנָּגְֿפֿ֖וּ לִפְֿנֵ֥י יִשְׂרָאֵֽל׃
[‏יא] וַיֵּ֨צְא֜וּ אַנְשֵׁ֤י יִשְׂרָאֵל֙ מִן־הַמִּצְפָּ֔הֿ וַֽיִּרְדְּפֿ֖וּ אֶתֿ־פְּלִשְׁתִּ֑ים וַיַּכּ֕וּם עַדֿ־מִתַּ֖חַתֿ לְבֵֿ֥יתֿ כָּֽר׃
[‏יב] וַיִּקַּ֨ח שְׁמוּאֵ֜ל אֶ֣בֶֿן אַחַ֗תֿ וַיָּ֤שֶׂם בֵּֽין־הַמִּצְפָּה֙ וּבֵֿ֣ין הַשֵּׁ֔ן וַיִּקְרָ֥א אֶתֿ־שְׁמָ֖הּ אֶ֣בֶֿן הָעָ֑זֶר וַיֹּאֿמַ֕ר עַדֿ־הֵ֖נָּהֿ עֲזָרָ֥נוּ יְהֹוָֽה׃
[‏יג] וַיִּכָּֽנְעוּ֙ הַפְּלִשְׁתִּ֔ים וְלֹא־יָֽסְפֿ֣וּ ע֔וֹדֿ לָבֿ֖וֹא בִּגְֿבֿ֣וּל יִשְׂרָאֵ֑ל וַתְּהִ֤י יַדֿ־יְהֹוָה֙ בַּפְּלִשְׁתִּ֔ים כֹּ֖ל יְמֵ֥י שְׁמוּאֵֽל׃
[‏יד] וַתָּשֹׁ֣בְֿנָהֿ הֶֽעָרִ֡ים אֲשֶׁ֣ר‌ לָֽקְחוּ־פְֿלִשְׁתִּים֩ מֵאֵ֨תֿ יִשְׂרָאֵ֤ל׀ לְיִשְׂרָאֵל֙ מֵֽעֶקְר֣וֹן וְעַדֿ־גַּ֔תֿ וְאֶ֨תֿ־גְּבֿוּלָ֔ן הִצִּ֥יל יִשְׂרָאֵ֖ל מִיַּ֣דֿ פְּלִשְׁתִּ֑ים וַיְהִ֣י שָׁל֔וֹם בֵּ֥ין יִשְׂרָאֵ֖ל וּבֵֿ֥ין הָֽאֱמֹרִֽי׃
[‏טו] וַיִּשְׁפֹּ֤ט שְׁמוּאֵל֙ אֶתֿ־יִשְׂרָאֵ֔ל כֹּ֖ל יְמֵ֥י חַיָּֽיו׃
[‏טז] וְהָלַ֗ךְֿ מִדֵּ֤י שָׁנָה֙ בְּשָׁנָ֔הֿ וְסָבַֿב֙ בֵּֽיתֿ־אֵ֔ל וְהַגִּלְגָּ֖ל וְהַמִּצְפָּ֑הֿ וְשָׁפַֿט֙ אֶתֿ־יִשְׂרָאֵ֔ל אֵ֥תֿ כָּל־הַמְּקוֹמ֖וֹתֿ הָאֵֽלֶּהֿ׃
[‏יז] וּתְֿשֻֽׁבָֿתֿ֤וֹ הָֽרָמָ֙תָֿה֙ כִּי־שָׁ֣ם בֵּית֔וֹ וְשָׁ֖ם שָׁפָֿ֣ט אֶתֿ־יִשְׂרָאֵ֑ל וַיִּֽבֶֿן־שָׁ֥ם מִזְבֵּ֖חַ לַֽיהֹוָֽה׃ס

פרק ח
[‏א] וַיְהִ֕י כַּֽאֲשֶׁ֥ר זָקֵ֖ן שְׁמוּאֵ֑ל וַיָּ֧שֶׂם אֶתֿ־בָּנָ֛יו שֹֽׁפְֿטִ֖ים לְיִשְׂרָאֵֽל׃
[‏ב] וַיְהִ֞י שֶׁם־בְּנ֤וֹ הַבְּכֿוֹר֙ יוֹאֵ֔ל וְשֵׁ֥ם מִשְׁנֵ֖הוּ אֲבִֿיָּ֑הֿ שֹֽׁפְֿטִ֖ים בִּבְֿאֵ֥ר שָֽׁבַֿע׃
[‏ג] וְלֹא־הָֽלְכֿ֤וּ בָֿנָיו֙ // כתיב // בדרכ֔ו //קרי // בִּדְרָכָ֔יו וַיִּטּ֖וּ אַֽחֲרֵ֣י הַבָּ֑צַע וַיִּ֨קְחוּ־שֹׁ֔חַדֿ וַיַּטּ֖וּ מִשְׁפָּֽט׃ס
[‏ד] וַיִּֽתְֿקַבְּצ֔וּ כֹּ֖ל זִקְנֵ֣י יִשְׂרָאֵ֑ל וַיָּבֹֿ֥אוּ אֶל־שְׁמוּאֵ֖ל הָֽרָמָֽתָֿהֿ׃
[‏ה] וַיֹּֽאֿמְר֣וּ אֵלָ֗יו הִנֵּה֙ אַתָּ֣הֿ זָקַ֔נְתָּ וּבָֿנֶ֕יךָֿ לֹ֥א הָֽלְכֿ֖וּ בִּדְֿרָכֶֿ֑יךָֿ עַתָּ֗הֿ שִֽׂימָהֿ־לָּ֥נוּ מֶ֛לֶךְֿ לְשָׁפְֿטֵ֖נוּ כְּכָֿל־הַגּוֹיִֽם׃
[‏ו] וַיֵּ֤רַע הַדָּבָֿר֙ בְּעֵינֵ֣י שְׁמוּאֵ֔ל כַּֽאֲשֶׁ֣ר אָֽמְר֔וּ תְּנָהֿ־לָּ֥נוּ מֶ֖לֶךְֿ לְשָׁפְֿטֵ֑נוּ וַיִּתְֿפַּלֵּ֥ל שְׁמוּאֵ֖ל אֶל־יְהֹוָֽה׃ס
[‏ז] וַיֹּ֤אֿמֶר יְהֹוָה֙ אֶל־שְׁמוּאֵ֔ל שְׁמַע֙ בְּק֣וֹל הָעָ֔ם לְכֹֿ֥ל אֲשֶׁר־יֹֽאֿמְר֖וּ אֵלֶ֑יךָֿ כִּ֣י לֹ֤א אֹֽתְֿךָ֙ מָאָ֔סוּ כִּֽי־אֹתִֿ֥י מָֽאֲס֖וּ מִמְּלֹ֥ךְֿ עֲלֵיהֶֽם׃
[‏ח] כְּכָֽֿל־הַמַּֽעֲשִׂ֣ים אֲשֶׁר־עָשׂ֗וּ מִיּוֹם֩ הַֽעֲלֹתִ֨י אוֹתָֿ֤ם מִמִּצְרַ֙יִם֙ וְעַדֿ־הַיּ֣וֹם הַזֶּ֔הֿ וַיַּ֣עַזְבֻ֔נִי וַיַּֽעַבְֿדֿ֖וּ אֱלֹהִ֣ים אֲחֵרִ֑ים כֵּ֛ן הֵ֥מָּהֿ עֹשִׂ֖ים גַּם־לָֽךְֿ׃
[‏ט] וְעַתָּ֖הֿ שְׁמַ֣ע בְּקוֹלָ֑ם אַ֗ךְֿ כִּֽי־הָעֵ֤דֿ תָּעִיד֙ בָּהֶ֔ם וְהִגַּדְֿתָּ֣ לָהֶ֔ם מִשְׁפַּ֣ט הַמֶּ֔לֶךְֿ אֲשֶׁ֥ר יִמְלֹ֖ךְֿ עֲלֵיהֶֽם׃ס
[‏י] וַיֹּ֣אֿמֶר שְׁמוּאֵ֔ל אֵ֖תֿ כָּל־דִּבְֿרֵ֣י יְהֹוָ֑ה אֶל־הָעָ֕ם הַשֹּׁאֲלִ֥ים מֵֽאִתּ֖וֹ מֶֽלֶךְֿ׃ס
[‏יא] וַיֹּ֕אֿמֶר זֶ֗הֿ יִֽהְיֶה֙ מִשְׁפַּ֣ט הַמֶּ֔לֶךְֿ אֲשֶׁ֥ר יִמְלֹ֖ךְֿ עֲלֵיכֶֿ֑ם אֶתֿ־בְּנֵיכֶֿ֣ם יִקָּ֗ח וְשָׂ֥ם לוֹ֙ בְּמֶרְכַּבְֿתּ֣וֹ וּבְֿפָֽֿרָשָׁ֔יו וְרָצ֖וּ לִפְֿנֵ֥י מֶרְכַּבְֿתּֽוֹ׃
[‏יב] וְלָשׂ֣וּם ל֔וֹ שָׂרֵ֥י אֲלָפִֿ֖ים וְשָׂרֵ֣י חֲמִשִּׁ֑ים וְלַֽחֲרֹ֤שׁ חֲרִישׁוֹ֙ וְלִקְצֹ֣ר קְצִיר֔וֹ וְלַֽעֲשׂ֥וֹתֿ כְּלֵֽי־מִלְחַמְתּ֖וֹ וּכְֿלֵ֥י רִכְֿבּֽוֹ׃
[‏יג] וְאֶתֿ־בְּנֽוֹתֵֿיכֶֿ֖ם יִקָּ֑ח לְרַקָּח֥וֹתֿ וּלְטַבָּח֖וֹתֿ וּלְאֹפֽֿוֹתֿ׃
[‏יד] וְאֶתֿ־שְׂ֠דֽֿוֹתֵֿיכֶֿם וְאֶתֿ־כַּרְמֵיכֶֿ֧ם וְזֵֽיתֵֿיכֶֿ֛ם הַטּוֹבִֿ֖ים יִקָּ֑ח וְנָתַֿ֖ן לַֽעֲבָֿדָֽֿיו׃
[‏טו] וְזַרְעֵיכֶֿ֥ם וְכַֿרְמֵיכֶֿ֖ם יַעְשֹׂ֑ר וְנָתַֿ֥ן לְסָֽרִיסָ֖יו וְלַֽעֲבָֿדָֽֿיו׃
[‏טז] וְאֶתֿ־עַבְֿדֵֿיכֶֿם֩ וְֽאֶתֿ־שִׁפְֿח֨וֹתֵֿיכֶ֜ם וְאֶתֿ־בַּחֽוּרֵיכֶֿ֧ם הַטּוֹבִֿ֛ים וְאֶתֿ־חֲמֽוֹרֵיכֶֿ֖ם יִקָּ֑ח וְעָשָׂ֖הֿ לִמְלַאֿכְֿתּֽוֹ׃
[‏יז] צֹֽאֿנְכֶֿ֖ם יַעְשֹׂ֑ר וְאַתֶּ֖ם תִּֽהְיוּ־ל֥וֹ לַֽעֲבָֿדִֽֿים׃
[‏יח] וּזְעַקְתֶּם֙ בַּיּ֣וֹם הַה֔וּא מִלִּפְֿנֵ֣י מַלְכְּכֶ֔ם אֲשֶׁ֥ר בְּחַרְתֶּ֖ם לָכֶֿ֑ם וְלֹא־יַֽעֲנֶ֧הֿ יְהֹוָ֛ה אֶתְֿכֶֿ֖ם בַּיּ֥וֹם הַהֽוּא׃
[‏יט] וַיְמָֽאֲנ֣וּ הָעָ֔ם לִשְׁמֹ֖עַ בְּק֣וֹל שְׁמוּאֵ֑ל וַיֹּֽאֿמְר֣וּ לּ֔‍אֺ כִּ֥י אִם־מֶ֖לֶךְֿ יִֽהְיֶ֥הֿ עָלֵֽינוּ׃
[‏כ] וְהָיִ֥ינוּ גַֿם־אֲנַ֖חְנוּ כְּכָֿל־הַגּוֹיִ֑ם וּשְׁפָֿטָ֤נוּ מַלְכֵּ֙נוּ֙ וְיָצָ֣א לְפָֿנֵ֔ינוּ וְנִלְחַ֖ם אֶתֿ־מִלְחֲמֹתֵֽֿינוּ׃
[‏כא] וַיִּשְׁמַ֣ע שְׁמוּאֵ֔ל אֵ֖תֿ כָּל־דִּבְֿרֵ֣י הָעָ֑ם וַיְדַֿבְּרֵ֖ם בְּאָזְנֵ֥י יְהֹוָֽה׃ס
[‏כב] וַיֹּ֨אֿמֶר יְהֹוָ֤ה אֶל־שְׁמוּאֵל֙ שְׁמַ֣ע בְּקוֹלָ֔ם וְהִמְלַכְֿתָּ֥ לָהֶ֖ם מֶ֑לֶךְֿ וַיֹּ֤אֿמֶר שְׁמוּאֵל֙ אֶל־אַנְשֵׁ֣י יִשְׂרָאֵ֔ל לְכֿ֖וּ אִ֥ישׁ לְעִירֽוֹ׃ס

פרק ט
[‏א] וַֽיְהִי־אִ֣ישׁ // כתיב // מִבִּן־יָמִ֗ין // קרי // מִבִּניָמִ֗ין וּ֠שְׁמוֹ קִ֣ישׁ בֶּן־אֲבִֿיאֵ֞ל בֶּן־צְר֧וֹר בֶּן־בְּכֿוֹרַ֛תֿ בֶּן־אֲפִֿ֖יחַ בֶּן־אִ֣ישׁ יְמִינִ֑י גִּבּ֖וֹר חָֽיִל׃
[‏ב] וְלֽוֹ־הָיָ֨הֿ בֵ֜ן וּשְׁמ֤וֹ שָׁאוּל֙ בָּח֣וּר וָט֔וֹבֿ וְאֵ֥ין אִ֛ישׁ מִבְּנֵ֥י יִשְׂרָאֵ֖ל ט֣וֹבֿ מִמֶּ֑נּוּ מִשִּׁכְֿמ֣וֹ וָמַ֔עְלָהֿ גָּבֹֿ֖הַּ מִכָּל־הָעָֽם׃
[‏ג] וַתֹּֽאֿבַ֙דְֿנָה֙ הָֽאֲתֹֿנ֔וֹתֿ לְקִ֖ישׁ אֲבִֿ֣י שָׁא֑וּל וַיֹּ֨אֿמֶר קִ֜ישׁ אֶל־שָׁא֣וּל בְּנ֗וֹ קַח־נָ֤א אִתְּךָ֙ אֶתֿ־אַחַ֣דֿ מֵֽהַנְּעָרִ֔ים וְק֣וּם לֵ֔ךְֿ בַּקֵּ֖שׁ אֶתֿ־הָֽאֲתֹֿנֹֽתֿ׃
[‏ד] וַיַּֽעֲבֹֿ֧ר‌ בְּהַר־אֶפְֿרַ֛יִם וַיַּֽעֲבֹֿ֥ר בְּאֶֽרֶץ־שָׁלִ֖שָׁהֿ וְלֹ֣א מָצָ֑אוּ וַיַּֽעַבְֿר֤וּ בְֿאֶֽרֶץ־שַֽׁעֲלִים֙ וָאַ֔יִן וַיַּֽעֲבֹֿ֥ר בְּאֶֽרֶץ־יְמִינִ֖י וְלֹ֥א מָצָֽאוּ׃
[‏ה] הֵ֗מָּהֿ בָּ֚אוּ בְּאֶ֣רֶץ צ֔וּףֿ וְשָׁא֥וּל אָמַ֛ר לְנַֽעֲר֥וֹ אֲשֶׁר־עִמּ֖וֹ לְכָֿ֣הֿ וְנָשׁ֑וּבָֿהֿ פֶּן־יֶחְדַּ֥ל אָבִֿ֛י מִן־הָֽאֲתֹֿנ֖וֹתֿ וְדָֿ֥אַגֿ לָֽנוּ׃
[‏ו] וַיֹּ֣אֿמֶר ל֗וֹ הִנֵּהֿ־נָ֤א אִֽישׁ־אֱלֹהִים֙ בָּעִ֣יר הַזֹּ֔אֿתֿ וְהָאִ֣ישׁ נִכְֿבָּ֔דֿ כֹּ֥ל אֲשֶׁר־יְדַֿבֵּ֖ר בּ֣וֹא יָבֿ֑וֹא עַתָּה֙ נֵ֣לְכָֿהֿ שָּׁ֔ם אוּלַי֙ יַגִּ֣ידֿ לָ֔נוּ אֶתֿ־דַּרְכֵּ֖נוּ אֲשֶׁר־הָלַ֥כְֿנוּ עָלֶֽיהָ׃
[‏ז] וַיֹּ֨אֿמֶר שָׁא֜וּל לְנַֽעֲר֗וֹ וְהִנֵּ֣הֿ נֵלֵךְ֘ וּמַהֿ־נָּבִֿ֣יא לָאִישׁ֒ כִּ֤י הַלֶּ֙חֶם֙ אָזַ֣ל מִכֵּלֵ֔ינוּ וּתְֿשׁוּרָ֥הֿ אֵֽין־לְהָבִֿ֖יא לְאִ֣ישׁ הָֽאֱלֹהִ֑ים מָ֖הֿ אִתָּֽנוּ׃
[‏ח] וַיֹּ֤סֶףֿ הַנַּ֙עַר֙ לַֽעֲנ֣וֹתֿ אֶתֿ־שָׁא֔וּל וַיֹּ֕אֿמֶר הִנֵּה֙ נִמְצָ֣א בְֿיָדִ֔י רֶ֖בַֿע שֶׁ֣קֶל כָּ֑סֶףֿ וְנָֽתַ֙תִּי֙ לְאִ֣ישׁ הָֽאֱלֹהִ֔ים וְהִגִּ֥ידֿ לָ֖נוּ אֶתֿ־דַּרְכֵּֽנוּ׃
[‏ט] לְפָֿנִ֣ים׀ בְּיִשְׂרָאֵ֗ל כֹּֽהֿ־אָמַ֤ר הָאִישׁ֙ בְּלֶכְֿתּוֹ֙ לִדְֿר֣וֹשׁ אֱלֹהִ֔ים לְכֿ֥וּ וְנֵֽלְכָֿ֖הֿ עַדֿ־הָֽרֹאֶ֑הֿ כִּ֤י לַנָּבִֿיא֙ הַיּ֔וֹם יִקָּרֵ֥א לְפָֿנִ֖ים הָֽרֹאֶֽהֿ׃
[‏י] וַיֹּ֨אֿמֶר שָׁא֧וּל לְנַֽעֲר֛וֹ ט֥וֹבֿ דְּבָֽֿרְךָֿ֖ לְכָֿ֣הֿ׀ נֵלֵ֑כָֿהֿ וַיֵּֽלְכֿוּ֙ אֶל־הָעִ֔יר אֲשֶׁר־שָׁ֖ם אִ֥ישׁ הָֽאֱלֹהִֽים׃
[‏יא] הֵ֗מָּהֿ עֹלִים֙ בְּמַֽעֲלֵ֣הֿ הָעִ֔יר וְהֵ֙מָּה֙ מָֽצְא֣וּ נְעָר֔וֹתֿ יֹֽצְא֖וֹתֿ לִשְׁאֹ֣בֿ מָ֑יִם וַיֹּֽאֿמְר֣וּ לָהֶ֔ן הֲיֵ֥שׁ בָּזֶ֖הֿ הָֽרֹאֶֽהֿ׃
[‏יב] וַתַּֽעֲנֶ֧ינָהֿ אוֹתָֿ֛ם וַתֹּאֿמַ֥רְנָהֿ יֵּ֖שׁ הִנֵּ֣הֿ לְפָֿנֶ֑יךָֿ‌ מַהֵ֣ר׀ עַתָּ֗הֿ כִּ֤י הַיּוֹם֙ בָּ֣א לָעִ֔יר כִּ֣י זֶ֧בַֿח הַיּ֛וֹם לָעָ֖ם בַּבָּמָֽהֿ׃
[‏יג] כְּבֹֽֿאֲכֶֿ֣ם הָעִ֣יר כֵּ֣ן תִּמְצְא֣וּן אֹת֡וֹ בְּטֶרֶם֩ יַֽעֲלֶ֨הֿ הַבָּמָ֜תָֿהֿ לֶֽאֱכֹ֗ל כִּ֠י לֹֽא־יֹאֿכַֿ֤ל הָעָם֙ עַדֿ־בֹּא֔וֹ כִּי־הוּא֙ יְבָֿרֵ֣ךְֿ הַזֶּ֔בַֿח אַֽחֲרֵי־כֵֿ֖ן יֹֽאֿכְֿל֣וּ הַקְּרֻאִ֑ים וְעַתָּ֣הֿ עֲל֔וּ כִּֽי־אֹתֿ֥וֹ כְֿהַיּ֖וֹם תִּמְצְא֥וּן אֹתֽֿוֹ׃
[‏יד] וַֽיַּֽעֲל֖וּ הָעִ֑יר הֵ֗מָּהֿ בָּאִים֙ בְּתֿ֣וֹךְֿ הָעִ֔יר וְהִנֵּ֤הֿ שְׁמוּאֵל֙ יֹצֵ֣א לִקְרָאֿתָ֔ם לַֽעֲל֖וֹתֿ הַבָּמָֽהֿ׃ס
[‏טו] וַֽיהֹוָ֔ה גָּלָ֖הֿ אֶתֿ־אֹ֣זֶן שְׁמוּאֵ֑ל י֣וֹם אֶחָ֔דֿ לִפְֿנֵ֥י בֽֿוֹא־שָׁא֖וּל לֵאֿמֹֽר׃
[‏טז] כָּעֵ֣תֿ׀ מָחָ֡ר אֶשְׁלַח֩ אֵלֶ֨יךָֿ אִ֜ישׁ מֵאֶ֣רֶץ בִּנְיָמִ֗ן וּמְשַׁחְתּ֤וֹ לְנָגִֿיד֙ עַל־עַמִּ֣י יִשְׂרָאֵ֔ל וְהוֹשִׁ֥יעַ אֶתֿ־עַמִּ֖י מִיַּ֣דֿ פְּלִשְׁתִּ֑ים כִּ֤י רָאִ֙יתִֿי֙ אֶתֿ־עַמִּ֔י כִּ֛י בָּ֥אָהֿ צַֽעֲקָתֿ֖וֹ אֵלָֽי׃
[‏יז] וּשְׁמוּאֵ֖ל רָאָ֣הֿ אֶתֿ־שָׁא֑וּל וַֽיהֹוָ֣ה עָנָ֔הוּ הִנֵּ֤הֿ הָאִישׁ֙ אֲשֶׁ֣ר אָמַ֣רְתִּי אֵלֶ֔יךָֿ זֶ֖הֿ יַעְצֹ֥ר בְּעַמִּֽי׃
[‏יח] וַיִּגַּ֥שׁ שָׁא֛וּל אֶתֿ־שְׁמוּאֵ֖ל בְּתֿ֣וֹךְֿ הַשָּׁ֑עַר וַיֹּ֙אֿמֶר֙ הַגִּֽידָֿהֿ־נָּ֣א לִ֔י אֵי־זֶ֖הֿ בֵּ֥יתֿ הָֽרֹאֶֽהֿ׃
[‏יט] וַיַּ֨עַן שְׁמוּאֵ֜ל אֶתֿ־שָׁא֗וּל וַיֹּ֙אֿמֶר֙ אָֽנֹכִֿ֣י הָֽרֹאֶ֔הֿ עֲלֵ֤הֿ לְפָֿנַי֙ הַבָּמָ֔הֿ וַֽאֲכַֿלְתֶּ֥ם עִמִּ֖י הַיּ֑וֹם וְשִׁלַּחְתִּ֣יךָֿ בַֿבֹּ֔קֶר וְכֹֿ֛ל אֲשֶׁ֥ר בִּֽלְבָֽֿבְֿךָֿ֖ אַגִּ֥ידֿ לָֽךְֿ׃
[‏כ] וְלָֽאֲתֹֿנ֞וֹתֿ הָאֹֽבְֿדֿ֣וֹתֿ לְךָ֗ הַיּוֹם֙ שְׁלֹ֣שֶׁתֿ הַיָּמִ֔ים אַל־תָּ֧שֶׂם אֶֽתֿ־לִבְּךָֿ֛ לָהֶ֖ם כִּ֣י נִמְצָ֑אוּ וּלְמִי֙ כָּל־חֶמְדַּ֣תֿ יִשְׂרָאֵ֔ל הֲל֣וֹא לְךָ֔ וּלְכֹֿ֖ל בֵּ֥יתֿ אָבִֽֿיךָֿ׃ס
[‏כא] וַיַּ֨עַן שָׁא֜וּל וַיֹּ֗אֿמֶר הֲל֨וֹא בֶֿן־יְמִינִ֤י אָנֹ֙כִֿי֙ מִקְּטַנֵּי֙ שִׁבְֿטֵ֣י יִשְׂרָאֵ֔ל וּמִשְׁפַּחְתִּי֙ הַצְּעִרָ֔הֿ מִכָּל־מִשְׁפְּח֖וֹתֿ שִׁבְֿטֵ֣י בִֿנְיָמִ֑ן וְלָ֙מָּה֙ דִּבַּ֣רְתָּ אֵלַ֔י כַּדָּבָֿ֖ר הַזֶּֽהֿ׃ס
[‏כב] וַיִּקַּ֤ח שְׁמוּאֵל֙ אֶתֿ־שָׁא֣וּל וְאֶֽתֿ־נַֽעֲר֔וֹ וַיְבִֿיאֵ֖ם לִשְׁכָּ֑תָֿהֿ וַיִּתֵּ֨ן לָהֶ֤ם מָקוֹם֙ בְּרֹ֣אֿשׁ הַקְּרוּאִ֔ים וְהֵ֖מָּהֿ כִּשְׁלֹשִׁ֥ים אִֽישׁ׃
[‏כג] וַיֹּ֤אֿמֶר שְׁמוּאֵל֙ לַטַּבָּ֔ח תְּנָה֙ אֶתֿ־הַמָּנָ֔הֿ אֲשֶׁ֥ר נָתַֿ֖תִּי לָ֑ךְֿ אֲשֶׁר֙ אָמַ֣רְתִּי אֵלֶ֔יךָֿ שִׂ֥ים אֹתָֿ֖הּ עִמָּֽךְֿ׃
[‏כד] וַיָּ֣רֶם הַ֠טַּבָּח אֶתֿ־הַשּׁ֨וֹק וְהֶֽעָלֶ֜יהָ וַיָּ֣שֶׂם׀ לִפְֿנֵ֣י שָׁא֗וּל וַיֹּ֙אֿמֶר֙ הִנֵּ֤הֿ הַנִּשְׁאָר֙ שִׂים־לְפָֿנֶ֣יךָֿ אֱכֹ֔ל כִּ֧י לַמּוֹעֵ֛דֿ שָֽׁמוּר־לְךָֿ֥ לֵאֿמֹ֖ר הָעָ֣ם׀ קָרָ֑אֿתִֿי וַיֹּ֧אֿכַֿל שָׁא֛וּל עִם־שְׁמוּאֵ֖ל בַּיּ֥וֹם הַהֽוּא׃
[‏כה] וַיֵּֽרְדֿ֥וּ מֵֽהַבָּמָ֖הֿ הָעִ֑יר וַיְדַֿבֵּ֥ר‌ עִם־שָׁא֖וּל עַל־הַגָּֽגֿ׃
[‏כו] וַיַּשְׁכִּ֗מוּ וַיְהִ֞י כַּֽעֲל֤וֹתֿ הַשַּׁ֙חַר֙ וַיִּקְרָ֨א שְׁמוּאֵ֤ל אֶל־שָׁאוּל֙ // כתיב // הג֣ג‌ // קרי // הַגָּ֣גָּה לֵאֿמֹ֔ר ק֖וּמָהֿ וַֽאֲשַׁלְּחֶ֑ךָּ וַיָּ֣קָם שָׁא֗וּל וַיֵּֽצְא֧וּ שְׁנֵיהֶ֛ם ה֥וּא וּשְׁמוּאֵ֖ל הַחֽוּצָהֿ׃
[‏כז] הֵ֗מָּהֿ יֽוֹרְדִֿים֙ בִּקְצֵ֣הֿ הָעִ֔יר וּשְׁמוּאֵ֞ל אָמַ֣ר אֶל־שָׁא֗וּל אֱמֹ֥ר לַנַּ֛עַר וְיַֽעֲבֹֿ֥ר לְפָֿנֵ֖ינוּ וַֽיַּֽעֲבֹֿ֑ר וְאַתָּה֙ עֲמֹ֣דֿ כַּיּ֔וֹם וְאַשְׁמִֽיעֲךָֿ֖ אֶתֿ־דְּבַֿ֥ר אֱלֹהִֽים׃ס

פרק י
[‏א] וַיִּקַּ֨ח שְׁמוּאֵ֜ל אֶתֿ־פַּ֥ךְֿ הַשֶּׁ֛מֶן וַיִּצֹ֥ק עַל־רֹאֿשׁ֖וֹ וַיִּשָּׁקֵ֑הוּ וַיֹּ֕אֿמֶר הֲל֗וֹא כִּֽי־מְשָֽׁחֲךָֿ֧ יְהֹוָ֛ה‌ עַל־נַֽחֲלָתֿ֖וֹ לְנָגִֽֿידֿ׃
[‏ב] בְּלֶכְֿתְּךָֿ֤ הַיּוֹם֙ מֵֽעִמָּדִ֔י וּמָצָאֿתָ֩ שְׁנֵ֨י אֲנָשִׁ֜ים עִם־קְבֻֿרַ֥תֿ רָחֵ֛ל בִּגְֿבֿ֥וּל בִּנְיָמִ֖ן בְּצֶלְצַ֑ח וְאָֽמְר֣וּ אֵלֶ֗יךָֿ נִמְצְא֤וּ הָֽאֲתֹֿנוֹת֙ אֲשֶׁ֣ר הָלַ֣כְֿתָּ לְבַֿקֵּ֔שׁ וְהִנֵּ֨הֿ נָטַ֤שׁ אָבִ֙יךָ֙ אֶתֿ־דִּבְֿרֵ֣י הָֽאֲתֹֿנ֔וֹתֿ וְדָֿאַ֤גֿ לָכֶֿם֙ לֵאֿמֹ֔ר מָ֥הֿ אֶֽעֱשֶׂ֖הֿ לִבְֿנִֽי׃
[‏ג] וְחָֽלַפְֿתָּ֙ מִשָּׁ֜ם וָהָ֗לְאָהֿ וּבָ֙אֿתָ֙ עַדֿ־אֵל֣וֹן תָּב֔וֹר וּמְצָא֤וּךָֿ שָּׁם֙ שְׁלֹשָׁ֣הֿ אֲנָשִׁ֔ים עֹלִ֥ים אֶל־הָֽאֱלֹהִ֖ים בֵּֽיתֿ־אֵ֑ל אֶחָ֞דֿ נֹשֵׂ֣א׀ שְׁלֹשָׁ֣הֿ גְֿדָֿיִ֗ים וְאֶחָד֙ נֹשֵׂ֗א שְׁלֹ֙שֶׁת֙ כִּכְּר֣וֹתֿ לֶ֔חֶם וְאֶחָ֥דֿ נֹשֵׂ֖א נֵֽבֶֿל־יָֽיִן׃
[‏ד] וְשָֽׁאֲל֥וּ לְךָֿ֖ לְשָׁל֑וֹם וְנָֽתְֿנ֤וּ לְךָ֙ שְׁתֵּי־לֶ֔חֶם וְלָֽקַחְתָּ֖ מִיָּדָֽֿם׃
[‏ה] אַ֣חַר כֵּ֗ן תָּבֿוֹא֙ גִּבְֿעַ֣תֿ הָֽאֱלֹהִ֔ים אֲשֶׁר־שָׁ֖ם נְצִבֵֿ֣י פְֿלִשְׁתִּ֑ים וִיהִי֩ כְֿבֹֽֿאֲךָ֙ שָׁ֜ם הָעִ֗יר וּפָֽֿגַֿעְתָּ֞ חֶ֤בֶֿל נְבִֿאִים֙ יֹֽרְדִֿ֣ים מֵֽהַבָּמָ֔הֿ וְלִפְֿנֵיהֶ֞ם נֵ֤בֶֿל וְתֹֿף֙ וְחָלִ֣יל וְכִֿנּ֔וֹר וְהֵ֖מָּהֿ מִֽתְֿנַבְּאִֽים׃
[‏ו] וְצָֽלְחָ֤הֿ עָלֶ֙יךָ֙ ר֣וּחַ יְהֹוָ֔ה וְהִֽתְֿנַבִּ֖יתָֿ עִמָּ֑ם וְנֶהְפַּכְֿתָּ֖ לְאִ֥ישׁ אַחֵֽר׃
[‏ז] וְהָיָ֗הֿ כִּ֥י תב֛אינה הָֽאֹתֿ֥וֹתֿ הָאֵ֖לֶּהֿ לָ֑ךְֿ עֲשֵׂ֤הֿ לְךָ֙ אֲשֶׁ֣ר תִּמְצָ֣א יָדֶ֔ךָֿ כִּ֥י הָֽאֱלֹהִ֖ים עִמָּֽךְֿ׃
[‏ח] וְיָֽרַדְֿתָּ֣ לְפָֿנַי֘ הַגִּלְגָּל֒ וְהִנֵּ֤הֿ אָֽנֹכִֿי֙ יֹרֵ֣דֿ אֵלֶ֔יךָֿ לְהַֽעֲל֣וֹתֿ עֹל֔וֹתֿ לִזְבֹּ֖חַ זִבְֿחֵ֣י שְׁלָמִ֑ים שִׁבְֿעַ֨תֿ יָמִ֤ים תּוֹחֵל֙ עַדֿ־בּוֹאִ֣י אֵלֶ֔יךָֿ וְהֽוֹדַֿעְתִּ֣י לְךָ֔ אֵ֖תֿ אֲשֶׁ֥ר תַּֽעֲשֶֽׂהֿ׃
[‏ט] וְהָיָ֗הֿ כְּהַפְֿנֹתֿ֤וֹ שִׁכְֿמוֹ֙ לָלֶ֙כֶֿת֙ מֵעִ֣ם שְׁמוּאֵ֔ל וַיַּֽהֲפָֿךְֿ־ל֥וֹ אֱלֹהִ֖ים לֵ֣בֿ אַחֵ֑ר וַיָּבֹֿ֛אוּ כָּל־הָֽאֹתֿ֥וֹתֿ הָאֵ֖לֶּהֿ בַּיּ֥וֹם הַהֽוּא׃ס
[‏י] וַיָּבֹֿ֤אוּ שָׁם֙ הַגִּבְֿעָ֔תָֿהֿ וְהִנֵּ֥הֿ חֶֽבֶֿל־נְבִֿאִ֖ים לִקְרָאֿתֿ֑וֹ וַתִּצְלַ֤ח עָלָיו֙ ר֣וּחַ אֱלֹהִ֔ים וַיִּֽתְֿנַבֵּ֖א בְּתֿוֹכָֽֿם׃
[‏יא] וַיְהִ֗י כָּל־יֽוֹדְֿעוֹ֙ מֵֽאִתְּמ֣וֹל שִׁלְשֹׁ֔ם וַיִּרְא֕וּ וְהִנֵּ֥הֿ עִם־נְבִֿאִ֖ים נִבָּ֑א ס וַיֹּ֨אֿמֶר הָעָ֜ם אִ֣ישׁ אֶל־רֵעֵ֗הוּ מַהֿ־זֶּה֙ הָיָ֣הֿ לְבֶֿן־קִ֔ישׁ הֲגַֿ֥ם שָׁא֖וּל בַּנְּבִֿיאִֽים׃
[‏יב] וַיַּ֨עַן אִ֥ישׁ מִשָּׁ֛ם וַיֹּ֖אֿמֶר וּמִ֣י אֲבִֿיהֶ֑ם עַל־כֵּן֙ הָֽיְתָֿ֣הֿ לְמָשָׁ֔ל הֲגַֿ֥ם שָׁא֖וּל בַּנְּבִֿאִֽים׃
[‏יג] וַיְכַֿל֙ מֵֽהִתְֿנַבּ֔וֹתֿ וַיָּבֹֿ֖א הַבָּמָֽהֿ׃
[‏יד] וַיֹּאֿמֶר֩ דּ֨וֹדֿ שָׁא֥וּל אֵלָ֛יו וְאֶֽל־נַֽעֲר֖וֹ אָ֣ן הֲלַכְֿתֶּ֑ם וַיֹּ֕אֿמֶר לְבַֿקֵּשׁ֙ אֶתֿ־הָ֣אֲתֹֿנ֔וֹתֿ וַנִּרְאֶ֣הֿ כִֿי־אַ֔יִן וַנָּבֿ֖וֹא אֶל־שְׁמוּאֵֽל׃
[‏טו] וַיֹּ֖אֿמֶר דּ֣וֹדֿ שָׁא֑וּל הַגִּֽידָֿהֿ־נָּ֣א לִ֔י מָֽהֿ־אָמַ֥ר לָכֶֿ֖ם שְׁמוּאֵֽל׃
[‏טז] וַיֹּ֤אֿמֶר שָׁאוּל֙ אֶל־דּוֹד֔וֹ הַגֵּ֤דֿ הִגִּיד֙ לָ֔נוּ כִּ֥י נִמְצְא֖וּ הָֽאֲתֹֿנ֑וֹתֿ וְאֶתֿ־דְּבַֿ֤ר הַמְּלוּכָֿה֙ לֹֽא־הִגִּ֣ידֿ ל֔וֹ אֲשֶׁ֖ר אָמַ֥ר שְׁמוּאֵֽל׃ס
[‏יז] וַיַּצְעֵ֤ק שְׁמוּאֵל֙ אֶתֿ־הָעָ֔ם אֶל־יְהֹוָ֖ה הַמִּצְפָּֽהֿ׃
[‏יח] וַיֹּ֣אֿמֶר׀ אֶל־בְּנֵ֣י יִשְׂרָאֵ֗ל כֹּֽהֿ־אָמַ֤ר יְהֹוָה֙ אֱלֹהֵ֣י יִשְׂרָאֵ֔ל אָֽנֹכִֿ֛י הֶֽעֱלֵ֥יתִֿי אֶתֿ־יִשְׂרָאֵ֖ל מִמִּצְרָ֑יִם וָֽאַצִּ֤יל אֶתְֿכֶֿם֙ מִיַּ֣דֿ מִצְרַ֔יִם וּמִיַּד֙ כָּל־הַמַּמְלָכ֔וֹתֿ הַלֹּֽחֲצִ֖ים אֶתְֿכֶֽֿם׃
[‏יט] וְאַתֶּ֨ם הַיּ֜וֹם מְאַסְתֶּ֣ם אֶתֿ־אֱלֹֽהֵיכֶ֗ם אֲשֶׁר־ה֨וּא מוֹשִׁ֣יעַ לָכֶֿם֘ מִכָּל־רָעֽוֹתֵֿיכֶֿ֣ם וְצָרֹֽתֵֿיכֶֿם֒ וַתֹּ֣אֿמְרוּ ל֔וֹ‌ כִּי־מֶ֖לֶךְֿ תָּשִׂ֣ים עָלֵ֑ינוּ וְעַתָּ֗הֿ הִֽתְֿיַצְּבֿוּ֙ לִפְֿנֵ֣י יְהֹוָ֔ה לְשִׁבְֿטֵיכֶֿ֖ם וּלְאַלְפֵֿיכֶֽֿם׃
[‏כ] וַיַּקְרֵ֣בֿ שְׁמוּאֵ֔ל אֵ֖תֿ כָּל־שִׁבְֿטֵ֣י יִשְׂרָאֵ֑ל וַיִּלָּכֵֿ֖דֿ שֵׁ֥בֶֿט בִּנְיָמִֽן׃
[‏כא] וַיַּקְרֵ֞בֿ אֶתֿ־שֵׁ֤בֶֿט בִּנְיָמִן֙ // כתיב // למשפחת֔ו // קרי// לְמִשְׁפְּחֹתָ֔יו וַתִּלָּכֵֿ֖דֿ מִשְׁפַּ֣חַתֿ הַמַּטְרִ֑י וַיִּלָּכֵֿד֙ שָׁא֣וּל בֶּן־קִ֔ישׁ וַיְבַֿקְשֻׁ֖הוּ וְלֹ֥א נִמְצָֽא׃
[‏כב] וַיִּשְׁאֲלוּ־עוֹד֙ בַּֽיהֹוָ֔ה הֲבָֿ֥א ע֖וֹדֿ הֲלֹ֣ם אִ֑ישׁ ס וַיֹּ֣אֿמֶר יְהֹוָ֔ה הִנֵּהֿ־ה֥וּא נֶחְבָּ֖א אֶל־הַכֵּלִֽים׃
[‏כג] וַיָּרֻ֙צוּ֙ וַיִּקָּחֻ֣הוּ מִשָּׁ֔ם וַיִּתְֿיַצֵּ֖בֿ בְּתֿ֣וֹךְֿ הָעָ֑ם וַיִּגְֿבַּהּ֙ מִכָּל־הָעָ֔ם מִשִּׁכְֿמ֖וֹ וָמָֽעְלָהֿ׃
[‏כד] וַיֹּ֨אֿמֶר שְׁמוּאֵ֜ל אֶל־כָּל־הָעָ֗ם הַרְּאִיתֶֿם֙ אֲשֶׁ֣ר בָּֽחַר־בּ֣וֹ יְהֹוָ֔ה כִּ֛י אֵ֥ין כָּמֹ֖הוּ בְּכָֿל־הָעָ֑ם וַיָּרִ֧עוּ כָֿל־הָעָ֛ם וַיֹּֽאֿמְר֖וּ יְחִ֥י הַמֶּֽלֶךְֿ׃ס
[‏כה] וַיְדַֿבֵּ֨ר שְׁמוּאֵ֜ל אֶל־הָעָ֗ם אֵ֚תֿ מִשְׁפַּ֣ט הַמְּלֻכָ֔הֿ וַיִּכְֿתֹּ֣בֿ בַּסֵּ֔פֶֿר וַיַּנַּ֖ח לִפְֿנֵ֣י יְהֹוָ֑ה וַיְשַׁלַּ֧ח שְׁמוּאֵ֛ל אֶתֿ־כָּל־הָעָ֖ם אִ֥ישׁ לְבֵֿיתֽֿוֹ׃
[‏כו] וְגַ֨ם־שָׁא֔וּל הָלַ֥ךְֿ לְבֵֿיתֿ֖וֹ גִּבְֿעָ֑תָֿהֿ וַיֵּֽלְכֿ֣וּ עִמּ֔וֹ הַחַ֕יִל אֲשֶׁר־נָגַֿ֥ע אֱלֹהִ֖ים בְּלִבָּֽם׃
[‏כז] וּבְֿנֵ֧י בְֿלִיַּ֣עַל אָֽמְר֗וּ מַהֿ־יֹּֽשִׁעֵ֙נוּ֙ זֶ֔הֿ וַיִּבְֿזֻ֕הוּ וְלֹֽא־הֵבִֿ֥יאוּ ל֖וֹ מִנְחָ֑הֿ וַיְהִ֖י כְּמַֽחֲרִֽישׁ׃פ

פרק יא
[‏א] וַיַּ֗עַל נָחָשׁ֙ הָֽעַמּוֹנִ֔י וַיִּ֖חַן עַל־יָבֵֿ֣ישׁ גִּלְעָ֑דֿ וַיֹּ֨אֿמְר֜וּ כָּל־אַנְשֵׁ֤י יָבֵֿישׁ֙ אֶל־נָחָ֔שׁ כְּרָתֿ־לָ֥נוּ בְֿרִ֖יתֿ וְנַֽעַבְֿדֶֽֿךָּ׃
[‏ב] וַיֹּ֣אֿמֶר אֲלֵיהֶ֗ם נָחָשׁ֙ הָֽעַמּוֹנִ֔י בְּזֹאֿת֙ אֶכְֿרֹ֣תֿ לָכֶ֔ם‌ בִּנְק֥וֹר לָכֶֿ֖ם כָּל־עֵ֣ין יָמִ֑ין וְשַׂמְתִּ֥יהָ חֶרְפָּ֖הֿ עַל־כָּל־יִשְׂרָאֵֽל׃
[‏ג] וַיֹּֽאֿמְר֨וּ אֵלָ֜יו זִקְנֵ֣י יָבֵ֗ישׁ הֶ֤רֶףֿ לָ֙נוּ֙ שִׁבְֿעַ֣תֿ יָמִ֔ים וְנִשְׁלְחָה֙ מַלְאָכִ֔ים בְּכֹֿ֖ל גְּבֿ֣וּל יִשְׂרָאֵ֑ל וְאִם־אֵ֥ין מוֹשִׁ֛יעַ אֹתָֿ֖נוּ וְיָצָ֥אֿנוּ אֵלֶֽיךָֿ׃
[‏ד] וַיָּבֹֿ֤אוּ הַמַּלְאָכִֿים֙ גִּבְֿעַ֣תֿ שָׁא֔וּל וַיְדַֿבְּר֥וּ הַדְּבָֿרִ֖ים בְּאָזְנֵ֣י הָעָ֑ם וַיִּשְׂא֧וּ כָֿל־הָעָ֛ם אֶתֿ־קוֹלָ֖ם וַיִּבְֿכּֽוּ׃
[‏ה] וְהִנֵּ֣הֿ שָׁא֗וּל בָּ֣א אַֽחֲרֵ֤י הַבָּקָר֙ מִן־הַשָּׂדֶ֔הֿ וַיֹּ֣אֿמֶר שָׁא֔וּל מַהֿ־לָּעָ֖ם כִּ֣י יִבְֿכּ֑וּ וַיְסַ֨פְּרוּ־ל֔וֹ אֶתֿ־דִּבְֿרֵ֖י אַנְשֵׁ֥י יָבֵֽֿישׁ׃
[‏ו] וַתִּצְלַ֤ח רֽוּחַ־אֱלֹהִים֙ עַל־שָׁא֔וּל // כתיב // בְּשָׁמְעוֹ // קרי // כְּשָׁמְעוֹ אֶתֿ־הַדְּבָֿרִ֣ים הָאֵ֑לֶּהֿ וַיִּ֥חַר אַפּ֖וֹ מְאֹֽדֿ׃
[‏ז] וַיִּקַּח֩ צֶ֨מֶדֿ בָּקָ֜ר וַֽיְנַתְּחֵ֗הוּ וַיְשַׁלַּ֞ח בְּכָֿל־גְּבֿ֣וּל יִשְׂרָאֵל֘ בְּיַ֣דֿ הַמַּלְאָכִֿ֣ים׀ לֵאֿמֹר֒ אֲשֶׁר֩ אֵינֶ֨נּוּ יֹצֵ֜א אַֽחֲרֵ֤י שָׁאוּל֙ וְאַחַ֣ר שְׁמוּאֵ֔ל כֹּ֥הֿ יֵֽעָשֶׂ֖הֿ לִבְֿקָר֑וֹ וַיִּפֹּ֤ל פַּֽחַדֿ־יְהֹוָה֙ עַל־הָעָ֔ם וַיֵּֽצְא֖וּ כְּאִ֥ישׁ אֶחָֽדֿ׃
[‏ח] וַֽיִּפְֿקְדֵֿ֖ם בְּבָֿ֑זֶק וַיִּֽהְי֤וּ בְֿנֵֽי־יִשְׂרָאֵל֙ שְׁלֹ֣שׁ מֵא֣וֹתֿ אֶ֔לֶףֿ וְאִ֥ישׁ יְהוּדָֿ֖הֿ שְׁלֹשִׁ֥ים אָֽלֶףֿ׃
[‏ט] וַיֹּֽאֿמְר֞וּ לַמַּלְאָכִֿ֣ים הַבָּאִ֗ים כֹּ֤הֿ תֹֽֿאֿמְרוּן֙ לְאִישׁ֙ יָבֵֿ֣ישׁ גִּלְעָ֔דֿ מָחָ֛ר תִּֽהְיֶהֿ־לָכֶֿ֥ם תְּשׁוּעָ֖הֿ // כתיב // בְּחֹ֣ם // קרי // כְּחֹ֣ם הַשָּׁ֑מֶשׁ וַיָּבֹֿ֣אוּ הַמַּלְאָכִ֗ים וַיַּגִּ֛ידֿוּ לְאַנְשֵׁ֥י יָבֵֿ֖ישׁ וַיִּשְׂמָֽחוּ׃
[‏י] וַיֹּֽאֿמְרוּ֙ אַנְשֵׁ֣י יָבֵ֔ישׁ מָחָ֖ר נֵצֵ֣א אֲלֵיכֶֿ֑ם וַֽעֲשִׂיתֶֿ֣ם לָ֔נוּ כְּכָֿל־הַטּ֖וֹבֿ בְּעֵֽינֵיכֶֽֿם׃ס
[‏יא] וַיְהִ֣י מִֽמָּֽחֳרָ֗תֿ וַיָּ֨שֶׂם שָׁא֣וּל אֶתֿ־הָעָם֘ שְׁלֹשָׁ֣הֿ רָאֿשִׁים֒ וַיָּבֹֿ֤אוּ בְֿתֽֿוֹךְֿ־‍ֽהַמַּֽחֲנֶה֙ בְּאַשְׁמֹ֣רֶתֿ הַבֹּ֔קֶר וַיַּכּ֥וּ אֶתֿ־עַמּ֖וֹן עַדֿ־חֹ֣ם הַיּ֑וֹם וַיְהִ֤י הַנִּשְׁאָרִים֙ וַיָּפֻ֔צוּ וְלֹ֥א נִשְׁאֲרוּ־בָֿ֖ם שְׁנַ֥יִם יָֽחַדֿ׃
[‏יב] וַיֹּ֤אֿמֶר הָעָם֙ אֶל־שְׁמוּאֵ֔ל מִ֣י הָֽאֹמֵ֔ר שָׁא֖וּל‌ יִמְלֹ֣ךְֿ עָלֵ֑ינוּ תְּנ֥וּ הָֽאֲנָשִׁ֖ים וּנְמִיתֵֽֿם׃
[‏יג] וַיֹּ֣אֿמֶר שָׁא֔וּל לֹֽא־יוּמַ֥תֿ אִ֖ישׁ בַּיּ֣וֹם הַזֶּ֑הֿ כִּ֥י הַיּ֛וֹם עָשָֽׂהֿ־יְהֹוָ֥ה תְּשׁוּעָ֖הֿ בְּיִשְׂרָאֵֽל׃ס
[‏יד] וַיֹּ֤אֿמֶר שְׁמוּאֵל֙ אֶל־הָעָ֔ם לְכֿ֖וּ וְנֵֽלְכָֿ֣הֿ הַגִּלְגָּ֑ל וּנְחַדֵּ֥שׁ שָׁ֖ם הַמְּלוּכָֽֿהֿ׃
[‏טו] וַיֵּֽלְכ֨וּ כָֿל־הָעָ֜ם הַגִּלְגָּ֗ל וַיַּמְלִכֿוּ֩ שָׁ֨ם אֶתֿ־שָׁא֜וּל לִפְֿנֵ֤י יְהֹוָה֙ בַּגִּלְגָּ֔ל וַיִּזְבְּחוּ־שָׁ֛ם זְבָֿחִ֥ים שְׁלָמִ֖ים לִפְֿנֵ֣י יְהֹוָ֑ה וַיִּשְׂמַ֨ח שָׁ֥ם שָׁא֛וּל וְכָֿל־אַנְשֵׁ֥י יִשְׂרָאֵ֖ל עַדֿ־מְאֹֽדֿ׃ס

פרק יב
[‏א] וַיֹּ֤אֿמֶר שְׁמוּאֵל֙ אֶל־כָּל־יִשְׂרָאֵ֔ל הִנֵּה֙ שָׁמַ֣עְתִּי בְֿקֹֽלְכֶ֔ם לְכֹֿ֥ל אֲשֶׁר־אֲמַרְתֶּ֖ם לִ֑י וָֽאַמְלִ֥יךְֿ עֲלֵיכֶֿ֖ם מֶֽלֶךְֿ׃
[‏ב] וְעַתָּ֞הֿ הִנֵּ֥הֿ הַמֶּ֣לֶךְֿ׀ מִתְֿהַלֵּ֣ךְֿ לִפְֿנֵיכֶ֗ם וַֽאֲנִי֙ זָקַ֣נְתִּי וָשַׂ֔בְֿתִּי וּבָֿנַ֖י הִנָּ֣ם אִתְּכֶֿ֑ם וַֽאֲנִי֙ הִתְֿהַלַּ֣כְֿתִּי לִפְֿנֵיכֶ֔ם מִנְּעֻרַ֖י עַדֿ־הַיּ֥וֹם הַזֶּֽהֿ׃
[‏ג] הִנְנִ֣י עֲנ֣וּ בִֿי֩ נֶ֨גֶֿדֿ יְהֹוָ֜ה וְנֶ֣גֶֿדֿ מְשִׁיח֗וֹ אֶתֿ־שׁוֹר֩׀ מִ֨י לָקַ֜חְתִּי וַֽחֲמ֧וֹר מִ֣י לָקַ֗חְתִּי וְאֶתֿ־מִ֤י עָשַׁ֙קְתִּי֙ אֶתֿ־מִ֣י רַצּ֔וֹתִֿי וּמִיַּדֿ־מִי֙ לָקַ֣חְתִּי כֹ֔פֶֿר וְאַעְלִ֥ים עֵינַ֖י בּ֑וֹ וְאָשִׁ֖יבֿ לָכֶֽֿם׃
[‏ד] וַיֹּ֣אֿמְר֔וּ לֹ֥א עֲשַׁקְתָּ֖נוּ וְלֹ֣א רַצּוֹתָֿ֑נוּ וְלֹֽא־לָקַ֥חְתָּ מִיַּדֿ־אִ֖ישׁ מְאֽוּמָהֿ׃
[‏ה] וַיֹּ֨אֿמֶר אֲלֵיהֶ֜ם עֵ֧דֿ יְהֹוָ֣ה בָּכֶ֗ם וְעֵ֤דֿ מְשִׁיחוֹ֙ הַיּ֣וֹם הַזֶּ֔הֿ כִּ֣י ל֧אֺ מְצָאֿתֶֿ֛ם בְּיָדִֿ֖י מְא֑וּמָהֿ וַיֹּ֖אֿמֶר עֵֽדֿ׃ס
[‏ו] וַיֹּ֥אֿמֶר שְׁמוּאֵ֖ל אֶל־הָעָ֑ם יְהֹוָ֗ה אֲשֶׁ֤ר עָשָׂה֙ אֶתֿ־מֹשֶׁ֣הֿ וְאֶֽתֿ־אַֽהֲרֹ֔ן וַֽאֲשֶׁ֧ר הֶֽעֱלָ֛הֿ אֶתֿ־אֲבֹֽֿתֵֿיכֶֿ֖ם מֵאֶ֥רֶץ מִצְרָֽיִם׃
[‏ז] וְעַתָּ֗הֿ הִֽתְֿיַצְּבֿ֛וּ וְאִשָּׁפְֿטָ֥הֿ אִתְּכֶֿ֖ם לִפְֿנֵ֣י יְהֹוָ֑ה‌ אֵ֚תֿ כָּל־צִדְֿק֣וֹתֿ יְהֹוָ֔ה אֲשֶׁר־עָשָׂ֥הֿ אִתְּכֶֿ֖ם וְאֶתֿ־אֲבֽֿוֹתֵֿיכֶֽֿם׃
[‏ח] כַּֽאֲשֶׁר־בָּ֥א יַֽעֲקֹ֖בֿ מִצְרָ֑יִם וַיִּזְעֲק֤וּ אֲבֽֿוֹתֵֿיכֶֿם֙ אֶל־יְהֹוָ֔ה וַיִּשְׁלַ֨ח יְהֹוָ֜ה אֶתֿ־מֹשֶׁ֣הֿ וְאֶֽתֿ־אַֽהֲרֹ֗ן וַיּוֹצִ֤יאוּ אֶתֿ־אֲבֹֽֿתֵֿיכֶֿם֙ מִמִּצְרַ֔יִם וַיֹּֽשִׁבֿ֖וּם בַּמָּק֥וֹם הַזֶּֽהֿ׃
[‏ט] וַֽיִּשְׁכְּח֖וּ אֶתֿ־יְהֹוָ֣ה אֱלֹֽהֵיהֶ֑ם וַיִּמְכֹּ֣ר אֹתָ֡ם בְּיַ֣דֿ סִֽיסְרָא֩ שַׂר־צְבָ֨א‌ חָצ֜וֹר וּבְֿיַדֿ־פְּלִשְׁתִּ֗ים וּבְֿיַד֙ מֶ֣לֶךְֿ מוֹאָ֔בֿ וַיִּֽלָּֽחֲמ֖וּ בָּֽם׃
[‏י] וַיִּזְעֲק֤וּ אֶל־יְהֹוָה֙ // כתיב // ויאמר֣ // קרי // וַיֹּאמְר֣וּ חָטָ֔אֿנוּ כִּ֤י עָזַ֙בְֿנוּ֙ אֶתֿ־יְהֹוָ֔ה וַנַּֽעֲבֹֿ֥דֿ אֶתֿ־הַבְּעָלִ֖ים וְאֶתֿ־הָֽעַשְׁתָּר֑וֹתֿ וְעַתָּ֗הֿ הַצִּילֵ֛נוּ מִיַּ֥דֿ אֹֽיְבֵֿ֖ינוּ וְנַֽעַבְֿדֶֽֿךָּ׃
[‏יא] וַיִּשְׁלַ֤ח יְהֹוָה֙ אֶתֿ־יְרֻבַּ֣עַל וְאֶתֿ־בְּדָ֔ן וְאֶתֿ־יִפְֿתָּ֖ח וְאֶתֿ־שְׁמוּאֵ֑ל וַיַּצֵּ֨ל אֶתְֿכֶ֜ם מִיַּ֤דֿ אֹֽיְבֵֿיכֶֿם֙ מִסָּבִ֔יבֿ וַתֵּֽשְׁבֿ֖וּ בֶּֽטַח׃
[‏יב] וַתִּרְא֗וּ כִּ֣י נָחָ֞שׁ מֶ֣לֶךְֿ בְּנֵֽי־עַמּוֹן֘ בָּ֣א עֲלֵיכֶֿם֒ וַתֹּ֣אֿמְרוּ לִ֔י ל֕אֺ כִּי־מֶ֖לֶךְֿ יִמְלֹ֣ךְֿ עָלֵ֑ינוּ וַֽיהֹוָ֥ה אֱלֹֽהֵיכֶֿ֖ם מַלְכְּכֶֽֿם׃
[‏יג] וְעַתָּ֗הֿ הִנֵּ֥הֿ הַמֶּ֛לֶךְֿ אֲשֶׁ֥ר בְּחַרְתֶּ֖ם אֲשֶׁ֣ר שְׁאֶלְתֶּ֑ם וְהִנֵּ֨הֿ נָתַֿ֧ן יְהֹוָ֛ה עֲלֵיכֶֿ֖ם מֶֽלֶךְֿ׃
[‏יד] אִם־תִּֽירְא֣וּ אֶתֿ־יְהֹוָ֗ה וַֽעֲבַֿדְֿתֶּ֤ם אֹתֿוֹ֙ וּשְׁמַעְתֶּ֣ם בְּקוֹל֔וֹ וְלֹ֥א תַֿמְר֖וּ אֶתֿ־פִּ֣י יְהֹוָ֑ה וִֽהְיִתֶֿ֣ם גַּם־אַתֶּ֗ם וְגַֿם־הַמֶּ֙לֶךְ֙ אֲשֶׁ֣ר מָלַ֣ךְֿ עֲלֵיכֶ֔ם אַחַ֖ר יְהֹוָ֥ה אֱלֹֽהֵיכֶֽֿם׃
[‏טו] וְאִם־לֹ֤א תִֿשְׁמְעוּ֙ בְּק֣וֹל יְהֹוָ֔ה וּמְרִיתֶֿ֖ם אֶתֿ־פִּ֣י יְהֹוָ֑ה וְהָֽיְתָֿ֧הֿ יַדֿ־יְהֹוָ֛ה בָּכֶֿ֖ם וּבַֽֿאֲבֹֽֿתֵֿיכֶֽֿם׃
[‏טז] גַּם־עַתָּה֙ הִתְֿיַצְּבֿ֣וּ וּרְא֔וּ אֶתֿ־הַדָּבָֿ֥ר הַגָּדֿ֖וֹל הַזֶּ֑הֿ אֲשֶׁ֣ר יְהֹוָ֔ה עֹשֶׂ֖הֿ לְעֵֽינֵיכֶֽֿם׃
[‏יז] הֲל֤וֹא קְצִֽיר־חִטִּים֙ הַיּ֔וֹם אֶקְרָא֙ אֶל־יְהֹוָ֔ה וְיִתֵּ֥ן קֹל֖וֹתֿ וּמָטָ֑ר וּדְֿע֣וּ וּרְא֗וּ כִּי־רָֽעַתְֿכֶֿ֤ם רַבָּה֙ אֲשֶׁ֤ר עֲשִׂיתֶֿם֙ בְּעֵינֵ֣י יְהֹוָ֔ה לִשְׁא֥וֹל לָכֶֿ֖ם מֶֽלֶךְֿ׃ס
[‏יח] וַיִּקְרָ֤א שְׁמוּאֵל֙ אֶל־יְהֹוָ֔ה וַיִּתֵּ֧ן יְהֹוָ֛ה קֹלֹ֥תֿ וּמָטָ֖ר בַּיּ֣וֹם הַה֑וּא וַיִּירָ֨א כָֿל־הָעָ֥ם מְאֹ֛דֿ אֶתֿ־יְהֹוָ֖ה וְאֶתֿ־שְׁמוּאֵֽל׃
[‏יט] וַיֹּֽאֿמְר֨וּ כָֿל־הָעָ֜ם אֶל־שְׁמוּאֵ֗ל הִתְֿפַּלֵּ֧ל בְּעַדֿ־עֲבָֿדֶֿ֛יךָֿ אֶל־יְהֹוָ֥ה אֱלֹהֶ֖יךָֿ וְאַל־נָמ֑וּתֿ כִּֽי־יָסַ֤פְֿנוּ עַל־כָּל־חַטֹּאֿתֵ֙ינוּ֙ רָעָ֔הֿ לִשְׁאֹ֥ל לָ֖נוּ מֶֽלֶךְֿ׃ס
[‏כ] וַיֹּ֨אֿמֶר שְׁמוּאֵ֤ל אֶל־הָעָם֙ אַל־תִּירָ֔אוּ אַתֶּ֣ם עֲשִׂיתֶ֔ם אֵ֥תֿ כָּל־הָֽרָעָ֖הֿ הַזֹּ֑אֿתֿ אַ֗ךְֿ אַל־תָּס֙וּרוּ֙ מֵאַֽחֲרֵ֣י יְהֹוָ֔ה וַֽעֲבַֿדְֿתֶּ֥ם אֶתֿ־יְהֹוָ֖ה בְּכָֿל־לְבַֿבְֿכֶֽֿם׃
[‏כא] וְל֖אֺ תָּס֑וּרוּ‌ כִּ֣י׀ אַֽחֲרֵ֣י הַתֹּ֗הוּ אֲשֶׁ֧ר לֹֽא־יוֹעִ֛ילוּ וְלֹ֥א יַצִּ֖ילוּ כִּי־תֹֿ֥הוּ הֵֽמָּהֿ׃
[‏כב] כִּ֠י לֹֽא־יִטֹּ֤שׁ יְהֹוָה֙ אֶתֿ־עַמּ֔וֹ בַּֽעֲבֿ֖וּר שְׁמ֣וֹ הַגָּדֿ֑וֹל כִּ֚י הוֹאִ֣יל יְהֹוָ֔ה לַֽעֲשׂ֥וֹתֿ אֶתְֿכֶֿ֛ם ל֖וֹ לְעָֽם׃
[‏כג] גַּ֣ם אָֽנֹכִ֗י חָלִ֤ילָהֿ לִּי֙ מֵֽחֲטֹ֣א לַֽיהֹוָ֔ה מֵֽחֲדֹֿ֖ל לְהִתְֿפַּלֵּ֣ל בַּֽעַדְֿכֶֿ֑ם וְהֽוֹרֵיתִֿ֣י אֶתְֿכֶ֔ם בְּדֶֿ֥רֶךְֿ הַטּוֹבָֿ֖הֿ וְהַיְשָׁרָֽהֿ׃
[‏כד] אַ֣ךְֿ׀ יְר֣אוּ אֶתֿ־יְהֹוָ֗ה וַֽעֲבַֿדְֿתֶּ֥ם אֹתֿ֛וֹ בֶּֽאֱמֶ֖תֿ בְּכָֿל־לְבַֿבְֿכֶֿ֑ם כִּ֣י רְא֔וּ אֵ֥תֿ אֲשֶׁר־הִגְֿדִּ֖ל עִמָּכֶֽֿם׃
[‏כה] וְאִם־הָרֵ֖עַ תָּרֵ֑עוּ גַּם־אַתֶּ֥ם גַּם־מַלְכְּכֶֿ֖ם תִּסָּפֽֿוּ׃פ

פרק יג
[‏א] בֶּן־שָׁנָ֖הֿ שָׁא֣וּל בְּמָלְכֿ֑וֹ וּשְׁתֵּ֣י שָׁנִ֔ים מָלַ֖ךְֿ עַל־יִשְׂרָאֵֽל׃
[‏ב] וַיִּבְֿחַר־ל֨וֹ שָׁא֜וּל שְׁלֹ֣שֶׁתֿ אֲלָפִֿי‌ם֘ מִיִּשְׂרָאֵל֒ וַיִּֽהְי֨וּ עִם־שָׁא֜וּל אַלְפַּ֗יִם בְּמִכְֿמָשׂ֙ וּבְֿהַ֣ר בֵּֽיתֿ־אֵ֔ל וְאֶ֗לֶףֿ הָיוּ֙ עִם־י֣וֹנָתָ֔ן בְּגִֿבְֿעַ֖תֿ בִּנְיָמִ֑ין וְיֶ֣תֶֿר הָעָ֔ם שִׁלַּ֖ח אִ֥ישׁ לְאֹֽהָלָֽיו׃
[‏ג] וַיַּ֣ךְֿ יֽוֹנָתָ֗ן אֵ֣תֿ נְצִ֤יבֿ פְּלִשְׁתִּים֙ אֲשֶׁ֣ר בְּגֶ֔בַֿע וַֽיִּשְׁמְע֖וּ פְּלִשְׁתִּ֑ים וְשָׁאוּל֩ תָּקַ֨ע בַּשּׁוֹפָֿ֤ר בְּכָֿל־הָאָ֙רֶץ֙ לֵאֿמֹ֔ר יִשְׁמְע֖וּ הָֽעִבְֿרִֽים׃
[‏ד] וְכָֿל־יִשְׂרָאֵ֞ל שָֽׁמְע֣וּ לֵאֿמֹ֗ר הִכָּ֤הֿ שָׁאוּל֙ אֶתֿ־נְצִ֣יבֿ פְּלִשְׁתִּ֔ים וְגַֿם־נִבְֿאַ֥שׁ יִשְׂרָאֵ֖ל בַּפְּלִשְׁתִּ֑ים וַיִּצָּֽעֲק֥וּ הָעָ֛ם אַֽחֲרֵ֥י שָׁא֖וּל הַגִּלְגָּֽל׃
[‏ה] וּפְֿלִשְׁתִּ֞ים נֶֽאֶסְפֿ֣וּ׀ לְהִלָּחֵ֣ם עִם־יִשְׂרָאֵ֗ל שְׁלֹשִׁ֨ים אֶ֤לֶףֿ רֶ֙כֶֿב֙ וְשֵׁ֤שֶׁתֿ אֲלָפִֿים֙ פָּֽרָשִׁ֔ים וְעָ֕ם כַּח֛וֹל אֲשֶׁ֥ר עַל־שְׂפַֽֿתֿ־הַיָּ֖ם לָרֹ֑בֿ וַֽיַּֽעֲלוּ֙ וַיַּֽחֲנ֣וּ בְֿמִכְֿמָ֔שׂ קִדְֿמַ֖תֿ בֵּ֥יתֿ אָֽוֶן׃
[‏ו] וְאִ֨ישׁ יִשְׂרָאֵ֤ל רָאוּ֙ כִּ֣י צַר־ל֔וֹ כִּ֥י נִגַּ֖שׂ הָעָ֑ם וַיִּֽתְֿחַבְּא֣וּ הָעָ֗ם בַּמְּעָר֤וֹתֿ וּבַֽֿחֲוָחִים֙ וּבַֿסְּלָעִ֔ים וּבַֿצְּרִחִ֖ים וּבַֿבֹּרֽוֹתֿ׃
[‏ז] וְעִבְֿרִ֗ים עָֽבְֿרוּ֙ אֶתֿ־הַיַּרְדֵּ֔ן אֶ֥רֶץ גָּ֖דֿ וְגִֿלְעָ֑דֿ וְשָׁאוּל֙ עוֹדֶֿ֣נּוּ בַֿגִּלְגָּ֔ל וְכָֿל־הָעָ֖ם חָֽרְדֿ֥וּ אַֽחֲרָֽיו׃
[‏ח] // כתיב // וי֣יחל׀ // קרי // וַיּ֣וֹחֶל׀ שִׁבְֿעַ֣תֿ יָמִ֗ים לַמּוֹעֵד֙ אֲשֶׁ֣ר‌ שְׁמוּאֵ֔ל וְלֹא־בָֿ֥א שְׁמוּאֵ֖ל הַגִּלְגָּ֑ל וַיָּ֥פֶֿץ הָעָ֖ם מֵֽעָלָֽיו׃
[‏ט] וַיֹּ֣אֿמֶר שָׁא֔וּל הַגִּ֣שׁוּ אֵלַ֔י הָֽעֹלָ֖הֿ וְהַשְּׁלָמִ֑ים וַיַּ֖עַל הָֽעֹלָֽהֿ׃
[‏י] וַיְהִ֗י כְּכַֿלֹּתֿוֹ֙ לְהַֽעֲל֣וֹתֿ הָֽעֹלָ֔הֿ וְהִנֵּ֥הֿ שְׁמוּאֵ֖ל בָּ֑א וַיֵּצֵ֥א שָׁא֛וּל לִקְרָאֿתֿ֖וֹ לְבָֽֿרְכֽֿוֹ׃
[‏יא] וַיֹּ֥אֿמֶר שְׁמוּאֵ֖ל מֶ֣הֿ עָשִׂ֑יתָֿ וַיֹּ֣אֿמֶר שָׁא֡וּל כִּֽי־רָאִיתִֿי֩ כִֽֿי־נָפַ֨ץ הָעָ֜ם מֵֽעָלַ֗י וְאַתָּה֙ לֹֽא־בָ֙אֿתָ֙ לְמוֹעֵ֣דֿ הַיָּמִ֔ים וּפְֿלִשְׁתִּ֖ים נֶֽאֱסָפִֿ֥ים מִכְֿמָֽשׂ׃
[‏יב] וָֽאֹמַ֗ר עַ֠תָּהֿ יֵֽרְד֨וּ פְֿלִשְׁתִּ֤ים אֵלַי֙ הַגִּלְגָּ֔ל וּפְֿנֵ֥י יְהֹוָ֖ה לֹ֣א חִלִּ֑יתִֿי וָֽאֶתְֿאַפַּ֔ק וָאַֽעֲלֶ֖הֿ הָֽעֹלָֽהֿ׃ס
[‏יג] וַיֹּ֧אֿמֶר שְׁמוּאֵ֛ל אֶל־שָׁא֖וּל נִסְכָּ֑לְתָּ לֹ֣א שָׁמַ֗רְתָּ אֶתֿ־מִצְוַ֞תֿ יְהֹוָ֤ה אֱלֹהֶ֙יךָ֙ אֲשֶׁ֣ר צִוָּ֔ךְֿ כִּ֣י עַתָּ֗הֿ הֵכִ֨ין יְהֹוָ֧ה אֶתֿ־מַֽמְלַכְֿתְּךָֿ֛ אֶל־יִשְׂרָאֵ֖ל עַדֿ־עוֹלָֽם׃
[‏יד] וְעַתָּ֖הֿ מַֽמְלַכְֿתְּךָֿ֣ לֹֽא־תָֿק֑וּם בִּקֵּשׁ֩ יְהֹוָ֨ה ל֜וֹ אִ֣ישׁ כִּלְבָֿב֗וֹ וַיְצַוֵּ֨הוּ יְהֹוָ֤ה לְנָגִֿיד֙ עַל־עַמּ֔וֹ כִּ֚י לֹ֣א שָׁמַ֔רְתָּ אֵ֥תֿ אֲשֶֽׁר־צִוְּךָֿ֖ יְהֹוָֽה׃פ
[‏טו] וַיָּ֣קָם שְׁמוּאֵ֗ל וַיַּ֛עַל מִן־הַגִּלְגָּ֖ל‌ גִּבְֿעַ֣תֿ בִּנְיָמִ֑ן וַיִּפְֿקֹ֣דֿ שָׁא֗וּל אֶתֿ־הָעָם֙ הַנִּמְצְאִ֣ים עִמּ֔וֹ כְּשֵׁ֥שׁ מֵא֖וֹתֿ אִֽישׁ׃
[‏טז] וְשָׁא֞וּל וְיֽוֹנָתָֿ֣ן בְּנ֗וֹ וְהָעָם֙ הַנִּמְצָ֣א עִמָּ֔ם יֹֽשְׁבִֿ֖ים בְּגֶֿ֣בַֿע בִּנְיָמִ֑ן וּפְֿלִשְׁתִּ֖ים חָנ֥וּ בְֿמִכְֿמָֽשׂ׃
[‏יז] וַיֵּצֵ֧א הַמַּשְׁחִ֛יתֿ מִמַּֽחֲנֵ֥הֿ פְֿלִשְׁתִּ֖ים שְׁלֹשָׁ֣הֿ רָאֿשִׁ֑ים הָרֹ֨אֿשׁ אֶחָ֥דֿ יִפְֿנֶ֛הֿ אֶל־דֶּ֥רֶךְֿ עָפְֿרָ֖הֿ אֶל־אֶ֥רֶץ שׁוּעָֽל׃
[‏יח] וְהָרֹ֤אֿשׁ אֶחָד֙ יִפְֿנֶ֔הֿ דֶּ֖רֶךְֿ בֵּ֣יתֿ חֹר֑וֹן וְהָרֹ֨אֿשׁ אֶחָ֤דֿ יִפְֿנֶה֙ דֶּ֣רֶךְֿ הַגְּב֔וּל הַנִּשְׁקָ֛ףֿ עַל־גֵּ֥י הַצְּבֹֿעִ֖ים הַמִּדְֿבָּֽרָהֿ׃ס
[‏יט] וְחָרָשׁ֙ לֹ֣א יִמָּצֵ֔א בְּכֹֿ֖ל אֶ֣רֶץ יִשְׂרָאֵ֑ל כִּֽי־// כתיב // אמר֣ // קרי // אָמְר֣וּ פְֿלִשְׁתִּ֔ים פֶּ֚ן יַֽעֲשׂ֣וּ הָֽעִבְֿרִ֔ים חֶ֖רֶבֿ א֥וֹ חֲנִֽיתֿ׃
[‏כ] וַיֵּֽרְדֿ֥וּ כָֿל־יִשְׂרָאֵ֖ל הַפְּלִשְׁתִּ֑ים לִ֠לְטוֹשׁ אִ֣ישׁ אֶתֿ־מַֽחֲרַשְׁתּ֤וֹ וְאֶתֿ־אֵתֿוֹ֙ וְאֶתֿ־קַרְדֻּמּ֔וֹ וְאֵ֖תֿ מַֽחֲרֵֽשָׁתֽֿוֹ׃
[‏כא] וְֽהָֽיְתָ֞הֿ הַפְּצִ֣ירָהֿ פִ֗ים לַמַּֽחֲרֵשׁוֹת֙ וְלָ֣אֵתִ֔ים וְלִשְׁלֹ֥שׁ קִלְּשׁ֖וֹן וּלְהַקַּרְדֻּמִּ֑ים וּלְהַצִּ֖יבֿ הַדָּֽרְבָֽֿן׃
[‏כב] וְהָיָה֙ בְּי֣וֹם מִלְחֶ֔מֶתֿ וְל֨אֺ נִמְצָ֜א חֶ֤רֶבֿ וַֽחֲנִית֙ בְּיַ֣דֿ כָּל־הָעָ֔ם אֲשֶׁ֥ר אֶתֿ־שָׁא֖וּל וְאֶתֿ־יֽוֹנָתָֿ֑ן וַתִּמָּצֵ֣א לְשָׁא֔וּל וּלְיֽוֹנָתָֿ֖ן בְּנֽוֹ׃
[‏כג] וַיֵּצֵא֙ מַצַּ֣בֿ פְּלִשְׁתִּ֔ים אֶֽל־מַֽעֲבַֿ֖ר מִכְֿמָֽשׂ׃ס

פרק יד
[‏א] וַיְהִ֣י הַיּ֗וֹם וַיֹּ֨אֿמֶר יֽוֹנָתָֿ֤ן בֶּן־שָׁאוּל֙ אֶל־הַנַּ֙עַר֙ נֹשֵׂ֣א כֵֿלָ֔יו לְכָ֗הֿ וְנַעְבְּרָה֙ אֶל־מַצַּ֣בֿ פְּלִשְׁתִּ֔ים אֲשֶׁ֖ר מֵעֵ֣בֶֿר הַלָּ֑ז וּלְאָבִֿ֖יו לֹ֥א הִגִּֽידֿ׃
[‏ב] וְשָׁא֗וּל יוֹשֵׁב֙ בִּקְצֵ֣הֿ הַגִּבְֿעָ֔הֿ תַּ֥חַתֿ הָֽרִמּ֖וֹן אֲשֶׁ֣ר בְּמִגְֿר֑וֹן וְהָעָם֙ אֲשֶׁ֣ר עִמּ֔וֹ כְּשֵׁ֥שׁ מֵא֖וֹתֿ אִֽישׁ׃
[‏ג] וַֽאֲחִיָּ֣הֿ בֶֿן־אֲחִט֡וּבֿ אֲחִ֡י אִיכָֿבֿ֣וֹדֿ׀ בֶּן־פִּֽינְחָ֨ס בֶּן־עֵלִ֜י כֹּהֵ֧ן׀ יְהֹוָ֛ה בְּשִׁל֖וֹ נֹשֵׂ֣א אֵפֿ֑וֹדֿ וְהָעָם֙ לֹ֣א יָדַ֔ע כִּ֥י הָלַ֖ךְֿ יֽוֹנָתָֽֿן׃
[‏ד] וּבֵֿ֣ין הַֽמַּעְבְּר֗וֹתֿ אֲשֶׁ֨ר בִּקֵּ֤שׁ יֽוֹנָתָֿן֙ לַֽעֲבֹֿר֙ עַל־מַצַּ֣בֿ פְּלִשְׁתִּ֔ים שֵֽׁן־הַסֶּ֤לַע מֵֽהָעֵ֙בֶֿר֙ מִזֶּ֔הֿ וְשֵֽׁן־הַסֶּ֥לַע מֵֽהָעֵ֖בֶֿר מִזֶּ֑הֿ וְשֵׁ֤ם הָֽאֶחָד֙ בּוֹצֵ֔ץ וְשֵׁ֥ם הָֽאֶחָ֖דֿ סֶֽנֶּהֿ׃
[‏ה] הַשֵּׁ֧ן הָֽאֶחָ֛דֿ מָצ֥וּק מִצָּפֿ֖וֹן מ֣וּל מִכְֿמָ֑שׂ וְהָֽאֶחָ֥דֿ מִנֶּ֖גֶֿבֿ מ֥וּל גָּֽבַֿע׃ס
[‏ו] וַיֹּ֨אֿמֶר יְהֽוֹנָתָ֜ן אֶל־הַנַּ֣עַר׀ נֹשֵׂ֣א כֵֿלָ֗יו לְכָֿה֙ וְנַעְבְּרָ֗הֿ אֶל־מַצַּב֙ הָֽעֲרֵלִ֣ים הָאֵ֔לֶּהֿ אוּלַ֛י יַֽעֲשֶׂ֥הֿ יְהֹוָ֖ה לָ֑נוּ כִּ֣י אֵ֤ין לַֽיהֹוָה֙ מַעְצ֔וֹר לְהוֹשִׁ֥יעַ בְּרַ֖בֿ א֥וֹ בִֿמְעָֽט׃
[‏ז] וַיֹּ֤אֿמֶר לוֹ֙ נֹשֵׂ֣א כֵֿלָ֔יו עֲשֵׂ֖הֿ כָּל־אֲשֶׁ֣ר בִּלְבָֿבֶֿ֑ךָֿ נְטֵ֣הֿ לָ֔ךְֿ הִנְנִ֥י עִמְּךָֿ֖ כִּלְבָֿבֶֽֿךָֿ׃ס
[‏ח] וַיֹּ֙אֿמֶר֙ יְה֣וֹנָתָ֔ן הִנֵּ֛הֿ אֲנַ֥חְנוּ עֹֽבְֿרִ֖ים אֶל־הָֽאֲנָשִׁ֑ים וְנִגְֿלִ֖ינוּ אֲלֵיהֶֽם׃
[‏ט] אִם־כֹּ֤הֿ יֹֽאֿמְרוּ֙ אֵלֵ֔ינוּ דֹּ֕מּוּ עַדֿ־הַגִּיעֵ֖נוּ אֲלֵיכֶֿ֑ם וְעָמַ֣דְֿנוּ תַֿחְתֵּ֔ינוּ וְלֹ֥א נַֽעֲלֶ֖הֿ אֲלֵיהֶֽם׃
[‏י] וְאִם־כֹּ֨הֿ יֹֽאֿמְר֜וּ עֲל֤וּ עָלֵ֙ינוּ֙ וְעָלִ֔ינוּ כִּֽי־נְתָֿנָ֥ם יְהֹוָ֖ה בְּיָדֵֿ֑נוּ וְזֶהֿ־לָּ֖נוּ הָאֽוֹתֿ׃
[‏יא] וַיִּגָּל֣וּ שְׁנֵיהֶ֔ם אֶל־מַצַּ֖בֿ פְּלִשְׁתִּ֑ים וַיֹּֽאֿמְר֣וּ פְֿלִשְׁתִּ֔ים הִנֵּ֤הֿ עִבְֿרִים֙ יֹֽצְאִ֔ים מִן־הַֽחֹרִ֖ים אֲשֶׁ֥ר הִתְֿחַבְּאוּ־שָֽׁם׃
[‏יב] וַיַּֽעֲנוּ֩ אַנְשֵׁ֨י הַמַּצָּבָ֜הֿ אֶתֿ־יֽוֹנָתָֿ֣ן׀ וְאֶתֿ־נֹשֵׂ֣א כֵֿלָ֗יו וַיֹּֽאֿמְרוּ֙ עֲל֣וּ אֵלֵ֔ינוּ וְנוֹדִֿ֥יעָהֿ אֶתְֿכֶֿ֖ם דָּבָֿ֑ר ס וַיֹּ֨אֿמֶר יֽוֹנָתָ֜ן אֶל־נֹשֵׂ֤א כֵֿלָיו֙ עֲלֵ֣הֿ אַֽחֲרַ֔י כִּֽי־נְתָֿנָ֥ם יְהֹוָ֖ה בְּיַ֥דֿ יִשְׂרָאֵֽל׃
[‏יג] וַיַּ֣עַל יֽוֹנָתָ֗ן עַל־יָדָֿיו֙ וְעַל־רַגְֿלָ֔יו וְנֹשֵׂ֥א כֵֿלָ֖יו אַֽחֲרָ֑יו וַֽיִּפְּלוּ֙ לִפְֿנֵ֣י יֽוֹנָתָ֔ן וְנֹשֵׂ֥א כֵֿלָ֖יו מְמוֹתֵֿ֥תֿ אַֽחֲרָֽיו׃
[‏יד] וַתְּהִ֞י הַמַּכָּ֣הֿ הָרִֽאֿשֹׁנָ֗הֿ אֲשֶׁ֨ר הִכָּ֧הֿ יֽוֹנָתָֿ֛ן וְנֹשֵׂ֥א כֵֿלָ֖יו כְּעֶשְׂרִ֣ים אִ֑ישׁ כְּבַֽֿחֲצִ֥י מַֽעֲנָ֖הֿ צֶ֥מֶדֿ שָׂדֶֽֿהֿ׃
[‏טו] וַתְּהִי֩ חֲרָדָ֨הֿ בַֿמַּֽחֲנֶ֤הֿ בַֿשָּׂדֶֿה֙ וּבְֿכָֿל־הָעָ֔ם הַמַּצָּב֙ וְהַמַּשְׁחִ֔יתֿ חָֽרְדֿ֖וּ גַּם־הֵ֑מָּהֿ וַתִּרְגַּ֣ז הָאָ֔רֶץ וַתְּהִ֖י לְחֶרְדַּ֥תֿ אֱלֹהִֽים׃
[‏טז] וַיִּרְא֤וּ הַצֹּפִֿים֙ לְשָׁא֔וּל בְּגִֿבְֿעַ֖תֿ בִּנְיָמִ֑ן וְהִנֵּ֧הֿ הֶֽהָמ֛וֹן נָמ֖וֹגֿ וַיֵּ֥לֶךְֿ וַֽהֲלֹֽם׃פ
[‏יז] וַיֹּ֣אֿמֶר שָׁא֗וּל לָעָם֙ אֲשֶׁ֣ר אִתּ֔וֹ פִּקְדֿוּ־נָ֣א וּרְא֔וּ מִ֖י הָלַ֣ךְֿ מֵֽעִמָּ֑נוּ וַֽיִּפְֿקְד֔וּ וְהִנֵּ֛הֿ אֵ֥ין יֽוֹנָתָֿ֖ן וְנֹשֵׂ֥א כֵֿלָֽיו׃
[‏יח] וַיֹּ֤אֿמֶר שָׁאוּל֙ לַֽאֲחִיָּ֔הֿ הַגִּ֖ישָׁהֿ אֲר֣וֹן הָֽאֱלֹהִ֑ים כִּֽי־הָיָ֞הֿ אֲר֧וֹן הָֽאֱלֹהִ֛ים בַּיּ֥וֹם הַה֖וּא וּבְֿנֵ֥י יִשְׂרָאֵֽל׃
[‏יט] וַיְהִ֗י עַ֣דֿ דִּבֶּ֤ר שָׁאוּל֙ אֶל־הַכֹּהֵ֔ן וְהֶֽהָמ֗וֹן אֲשֶׁר֙ בְּמַֽחֲנֵ֣הֿ פְֿלִשְׁתִּ֔ים וַיֵּ֥לֶךְֿ הָל֖וֹךְֿ וָרָ֑בֿ פ
וַיֹּ֧אֿמֶר שָׁא֛וּל אֶל־הַכֹּהֵ֖ן אֱסֹ֥ףֿ יָדֶֽֿךָֿ׃
[‏כ] וַיִּזָּעֵ֣ק שָׁא֗וּל וְכָֿל־הָעָם֙ אֲשֶׁ֣ר אִתּ֔וֹ וַיָּבֹֿ֖אוּ עַדֿ־הַמִּלְחָמָ֑הֿ וְהִנֵּ֨הֿ הָֽיְתָ֜הֿ חֶ֤רֶבֿ אִישׁ֙ בְּרֵעֵ֔הוּ מְהוּמָ֖הֿ גְּדֿוֹלָ֥הֿ מְאֹֽדֿ׃
[‏כא] וְהָֽעִבְֿרִ֗ים הָי֤וּ לַפְּלִשְׁתִּים֙ כְּאֶתְֿמ֣וֹל שִׁלְשׁ֔וֹם אֲשֶׁ֨ר עָל֥וּ עִמָּ֛ם בַּֽמַּֽחֲנֶ֖הֿ סָבִֿ֑יבֿ‌ וְגַֿם־הֵ֗מָּהֿ לִֽהְיוֹת֙ עִם־יִשְׂרָאֵ֔ל אֲשֶׁ֥ר עִם־שָׁא֖וּל וְיֽוֹנָתָֽֿן׃
[‏כב] וְכֹֿל֩ אִ֨ישׁ יִשְׂרָאֵ֜ל הַמִּֽתְֿחַבְּאִ֤ים בְּהַר־אֶפְֿרַ֙יִם֙ שָֽׁמְע֔וּ כִּי־נָ֖סוּ פְּלִשְׁתִּ֑ים וַיַּדְֿבְּק֥וּ גַֿם־הֵ֛מָּהֿ אַֽחֲרֵיהֶ֖ם בַּמִּלְחָמָֽהֿ׃
[‏כג] וַיּ֧וֹשַׁע יְהֹוָ֛ה בַּיּ֥וֹם הַה֖וּא אֶתֿ־יִשְׂרָאֵ֑ל וְהַ֨מִּלְחָמָ֔הֿ עָֽבְֿרָ֖הֿ אֶתֿ־בֵּ֥יתֿ־אָֽוֶן‌׃
[‏כד] וְאִֽישׁ־יִשְׂרָאֵ֥ל נִגַּ֖שׂ בַּיּ֣וֹם הַה֑וּא וַיֹּאֶל֩ שָׁא֨וּל אֶתֿ־הָעָ֜ם לֵאֿמֹ֗ר אָר֣וּר הָ֠אִישׁ אֲשֶׁר־יֹ֨אֿכַֿל לֶ֜חֶם עַדֿ־הָעֶ֗רֶבֿ וְנִקַּ֙מְתִּי֙ מֵאֹ֣יְבַ֔י וְלֹֽא־טָעַ֥ם כָּל־הָעָ֖ם לָֽחֶם׃
[‏כה] וְכָֿל־הָאָ֖רֶץ בָּ֣אוּ בַֿיָּ֑עַר וַיְהִ֥י דְֿבַֿ֖שׁ עַל־פְּנֵ֥י הַשָּׂדֶֽֿהֿ׃
[‏כו] וַיָּבֹֿ֤א הָעָם֙ אֶל־הַיַּ֔עַר וְהִנֵּ֖הֿ הֵ֣לֶךְֿ דְּבָֿ֑שׁ וְאֵֽין־מַשִּׂ֤יגֿ יָדֿוֹ֙ אֶל־פִּ֔יו כִּֽי־יָרֵ֥א הָעָ֖ם אֶתֿ־הַשְּׁבֻֿעָֽהֿ׃
[‏כז] וְיֽוֹנָתָֿ֣ן לֹֽא־שָׁמַ֗ע בְּהַשְׁבִּ֣יעַ אָבִֿיו֘ אֶתֿ־הָעָם֒ וַיִּשְׁלַ֗ח אֶתֿ־קְצֵ֤הֿ הַמַּטֶּה֙ אֲשֶׁ֣ר בְּיָד֔וֹ וַיִּטְבֹּ֥ל אוֹתָֿ֖הּ בְּיַעְרַ֣תֿ הַדְּבָֿ֑שׁ וַיָּ֤שֶׁבֿ יָדֿוֹ֙ אֶל־פִּ֔יו // כתיב // ותר֖אנה // קרי // וַתָּאֹ֖רְנָה עֵינָֽיו׃
[‏כח] וַיַּעַן֩ אִ֨ישׁ מֵֽהָעָ֜ם וַיֹּ֗אֿמֶר הַשְׁבֵּעַ֩ הִשְׁבִּ֨יעַ אָבִֿ֤יךָֿ אֶתֿ־הָעָם֙ לֵאֿמֹ֔ר אָר֥וּר הָאִ֛ישׁ אֲשֶׁר־יֹ֥אֿכַֿל לֶ֖חֶם הַיּ֑וֹם וַיָּ֖עַףֿ הָעָֽם׃
[‏כט] וַיֹּ֙אֿמֶר֙ יֽוֹנָתָ֔ן עָכַֿ֥ר אָבִֿ֖י אֶתֿ־הָאָ֑רֶץ רְאוּ־נָא֙ כִּי־אֹ֣רוּ עֵינַ֔י כִּ֣י טָעַ֔מְתִּי מְעַ֖ט דְּבַֿ֥שׁ הַזֶּֽהֿ׃
[‏ל] אַ֗ףֿ כִּ֡י לוּא֩ אָכֹ֨ל אָכַֿ֤ל הַיּוֹם֙ הָעָ֔ם מִשְּׁלַ֥ל אֹֽיְבָֿ֖יו אֲשֶׁ֣ר מָצָ֑א כִּ֥י עַתָּ֛הֿ לֹא־רָֽבְֿתָֿ֥הֿ מַכָּ֖הֿ בַּפְּלִשְׁתִּֽים׃
[‏לא] וַיַּכּ֞וּ בַּיּ֤וֹם הַהוּא֙ בַּפְּלִשְׁתִּ֔ים מִמִּכְֿמָ֖שׂ אַיָּלֹ֑נָהֿ וַיָּ֥עַףֿ הָעָ֖ם מְאֹֽדֿ׃
[‏לב] // כתיב // וַיַּ֤עַשׂ // קרי // ויַּ֤עַט הָעָם֙ אֶל־// כתיב // של֔ל // קרי // הַשָּׁלָ֔ל וַיִּקְח֨וּ צֹ֧אֿן וּבָֿקָ֛ר וּבְֿנֵ֥י בָֿקָ֖ר וַיִּשְׁחֲטוּ־אָ֑רְצָהֿ וַיֹּ֥אֿכַֿל הָעָ֖ם עַל־הַדָּֽם׃
[‏לג] וַיַּגִּ֤ידֿוּ לְשָׁאוּל֙ לֵאֿמֹ֔ר הִנֵּ֥הֿ הָעָ֛ם חט֥אים לַֽיהֹוָ֖ה לֶֽאֱכֹֿ֣ל עַל־הַדָּ֑ם וַיֹּ֣אֿמֶר בְּגַֿדְֿתֶּ֔ם גֹּֽלּוּ־אֵלַ֥י הַיּ֖וֹם אֶ֥בֶֿן גְּדֿוֹלָֽהֿ׃
[‏לד] וַיֹּ֣אֿמֶר שָׁא֣וּל פֻּ֣צוּ בָֿעָ֡ם וַֽאֲמַרְתֶּ֣ם לָהֶ֡ם הַגִּ֣ישׁוּ אֵלַי֩ אִ֨ישׁ שׁוֹר֜וֹ וְאִ֣ישׁ שְׂיֵ֗הוּ וּשְׁחַטְתֶּ֤ם בָּזֶה֙ וַֽאֲכַֿלְתֶּ֔ם וְלֹא־תֶֽֿחֶטְא֥וּ לַֽיהֹוָ֖ה לֶֽאֱכֹֿ֣ל אֶל־הַדָּ֑ם וַיַּגִּ֨שׁוּ כָֿל־הָעָ֜ם אִ֣ישׁ שׁוֹר֧וֹ בְֿיָדֿ֛וֹ הַלַּ֖יְלָהֿ וַיִּשְׁחֲטוּ־שָֽׁם׃
[‏לה] וַיִּ֧בֶֿן שָׁא֛וּל מִזְבֵּ֖חַ לַֽיהֹוָ֑ה אֹתֿ֣וֹ הֵחֵ֔ל לִבְֿנ֥וֹתֿ מִזְבֵּ֖חַ לַֽיהֹוָֽה׃ס
[‏לו] וַיֹּ֣אֿמֶר שָׁא֡וּל נֵֽרְדָֿ֣הֿ אַֽחֲרֵי֩ פְֿלִשְׁתִּ֨ים׀ לַ֜יְלָהֿ וְֽנָבֹֿ֥זָהֿ בָֿהֶ֣ם׀ עַדֿ־א֣וֹר הַבֹּ֗קֶר וְלֹֽא־נַשְׁאֵ֤ר בָּהֶם֙ אִ֔ישׁ וַיֹּ֣אֿמְר֔וּ כָּל־הַטּ֥וֹבֿ בְּעֵינֶ֖יךָֿ עֲשֵׂ֑הֿ ס וַיֹּ֙אֿמֶר֙ הַכֹּהֵ֔ן נִקְרְבָֿ֥הֿ הֲלֹ֖ם אֶל־הָֽאֱלֹהִֽים׃
[‏לז] וַיִּשְׁאַ֤ל שָׁאוּל֙ בֵּֽאֿלֹהִ֔ים הַֽאֵרֵד֙ אַֽחֲרֵ֣י פְֿלִשְׁתִּ֔ים הֲתִֿתְּנֵ֖ם בְּיַ֣דֿ יִשְׂרָאֵ֑ל וְלֹ֥א עָנָ֖הוּ בַּיּ֥וֹם הַהֽוּא׃
[‏לח] וַיֹּ֣אֿמֶר שָׁא֔וּל גֹּ֣שׁוּ הֲלֹ֔ם כֹּ֖ל פִּנּ֣וֹתֿ הָעָ֑ם וּדְֿע֣וּ וּרְא֔וּ בַּמָּ֗הֿ הָֽיְתָֿ֛הֿ הַֽחַטָּ֥אֿתֿ הַזֹּ֖אֿתֿ הַיּֽוֹם׃
[‏לט] כִּ֣י חַי־יְהֹוָ֗ה הַמּוֹשִׁ֙יעַ֙ אֶתֿ־יִשְׂרָאֵ֔ל כִּ֧י אִם־יֶשְׁנ֛וֹ בְּיֽוֹנָתָֿ֥ן בְּנִ֖י כִּ֣י מ֣וֹתֿ יָמ֑וּתֿ וְאֵ֥ין עֹנֵ֖הוּ מִכָּל־הָעָֽם׃
[‏מ] וַיֹּ֣אֿמֶר אֶל־כָּל־יִשְׂרָאֵ֗ל אַתֶּם֙ תִּֽהְיוּ֙ לְעֵ֣בֶֿר אֶחָ֔דֿ וַֽאֲנִי֙ וְיֽוֹנָתָֿ֣ן בְּנִ֔י נִֽהְיֶ֖הֿ לְעֵ֣בֶֿר אֶחָ֑דֿ וַיֹּֽאֿמְר֤וּ הָעָם֙ אֶל־שָׁא֔וּל הַטּ֥וֹבֿ בְּעֵינֶ֖יךָֿ עֲשֵֽׂהֿ׃ס
[‏מא] וַיֹּ֣אֿמֶר שָׁא֗וּל אֶל־יְהֹוָ֛ה אֱלֹהֵ֥י יִשְׂרָאֵ֖ל‌ הָ֣בָֿהֿ תָֿמִ֑ים וַיִּלָּכֵֿ֧דֿ יֽוֹנָתָֿ֛ן וְשָׁא֖וּל וְהָעָ֥ם יָצָֽאוּ׃
[‏מב] וַיֹּ֣אֿמֶר שָׁא֔וּל הַפִּ֕ילוּ בֵּינִ֕י וּבֵֿ֖ין יֽוֹנָתָֿ֣ן בְּנִ֑י וַיִּלָּכֵֿ֖דֿ יֽוֹנָתָֽֿן׃
[‏מג] וַיֹּ֤אֿמֶר שָׁאוּל֙ אֶל־י֣וֹנָתָ֔ן הַגִּ֥ידָֿהֿ לִּ֖י מֶ֣הֿ עָשִׂ֑יתָֿהֿ וַיַּגֶּדֿ־ל֣וֹ יֽוֹנָתָ֗ן וַיֹּאֿמֶר֩ טָעֹ֨ם טָעַ֜מְתִּי בִּקְצֵ֨הֿ הַמַּטֶּ֧הֿ אֲשֶׁר־בְּיָדִֿ֛י מְעַ֥ט דְּבַֿ֖שׁ הִנְנִ֥י אָמֽוּתֿ׃ס
[‏מד] וַיֹּ֣אֿמֶר שָׁא֔וּל כֹּֽהֿ־יַֽעֲשֶׂ֥הֿ‌ אֱלֹהִ֖ים וְכֹֿ֣הֿ יוֹסִ֑ףֿ כִּי־מ֥וֹתֿ תָּמ֖וּתֿ יֽוֹנָתָֽֿן׃
[‏מה] וַיֹּ֨אֿמֶר הָעָ֜ם אֶל־שָׁא֗וּל הֲיֽוֹנָתָֿ֤ן׀ יָמוּת֙ אֲשֶׁ֣ר עָ֠שָׂהֿ הַיְשׁוּעָ֨הֿ הַגְּדֿוֹלָ֣הֿ הַזֹּאֿת֘ בְּיִשְׂרָאֵל֒ חָלִ֗ילָהֿ חַי־יְהֹוָה֙ אִם־יִפֹּ֞ל מִשַּֽׂעֲרַ֤תֿ רֹאֿשׁוֹ֙ אַ֔רְצָהֿ כִּֽי־עִם־אֱלֹהִ֥ים עָשָׂ֖הֿ הַיּ֣וֹם הַזֶּ֑הֿ וַיִּפְֿדּ֥וּ הָעָ֛ם אֶתֿ־יֽוֹנָתָֿ֖ן וְלֹא־מֵֽתֿ׃ס
[‏מו] וַיַּ֣עַל שָׁא֔וּל מֵאַֽחֲרֵ֖י פְּלִשְׁתִּ֑ים וּפְֿלִשְׁתִּ֖ים הָֽלְכֿ֥וּ לִמְקוֹמָֽם׃
[‏מז] וְשָׁא֛וּל לָכַֿ֥דֿ הַמְּלוּכָֿ֖הֿ עַל־יִשְׂרָאֵ֑ל וַיִּלָּ֣חֶם סָבִֿ֣יבֿ׀ בְּֽכָֿל־אֹֽיְבָ֡יו בְּמוֹאָ֣בֿ׀ וּבִֿבְֿנֵֽי־עַמּ֨וֹן וּבֶֽֿאֱד֜וֹם וּבְֿמַלְכֵֿ֤י צוֹבָֿה֙ וּבַֿפְּלִשְׁתִּ֔ים וּבְֿכֹֿ֥ל אֲשֶׁר־יִפְֿנֶ֖הֿ יַרְשִֽׁיעַ׃
[‏מח] וַיַּ֣עַשׂ חַ֔יִל וַיַּ֖ךְֿ אֶתֿ־עֲמָלֵ֑ק וַיַּצֵּ֥ל אֶתֿ־יִשְׂרָאֵ֖ל מִיַּ֥דֿ שֹׁסֵֽהוּ׃ס
[‏מט] וַיִּֽהְיוּ֙ בְּנֵ֣י שָׁא֔וּל יֽוֹנָתָֿ֥ן וְיִשְׁוִ֖י וּמַלְכִּי־שׁ֑וּעַ וְשֵׁם֙ שְׁתֵּ֣י בְֿנֹתָ֔יו שֵׁ֤ם הַבְּכִֿירָה֙ מֵרַ֔בֿ וְשֵׁ֥ם הַקְּטַנָּ֖הֿ מִיכַֽֿל׃
[‏נ] וְשֵׁם֙ אֵ֣שֶׁתֿ שָׁא֔וּל אֲחִינֹ֖עַם בַּתֿ־אֲחִימָ֑עַץ וְשֵׁ֤ם שַׂר־צְבָֿאוֹ֙ אֲבִֿינֵ֔ר בֶּן־נֵ֖ר דּ֥וֹדֿ שָׁאֽוּל׃
[‏נא] וְקִ֧ישׁ אֲבִֽֿי־שָׁא֛וּל וְנֵ֥ר אֲבִֽֿי־אַבְֿנֵ֖ר בֶּן־אֲבִֿיאֵֽל׃ס
[‏נב] וַתְּהִ֤י הַמִּלְחָמָה֙ חֲזָקָ֣הֿ עַל־פְּלִשְׁתִּ֔ים כֹּ֖ל יְמֵ֣י שָׁא֑וּל וְרָאָ֨הֿ שָׁא֜וּל כָּל־אִ֤ישׁ גִּבּוֹר֙ וְכָֿל־בֶּן־חַ֔יִל וַיַּֽאַסְפֵֿ֖הוּ אֵלָֽיו׃ס

פרק טו
[‏א] וַיֹּ֤אֿמֶר שְׁמוּאֵל֙ אֶל־שָׁא֔וּל אֹתִ֨י שָׁלַ֤ח יְהֹוָה֙ לִמְשָֽׁחֳךָֿ֣ לְמֶ֔לֶךְֿ עַל־עַמּ֖וֹ עַל־יִשְׂרָאֵ֑ל וְעַתָּ֣הֿ שְׁמַ֔ע לְק֖וֹל דִּבְֿרֵ֥י יְהֹוָֽה׃ס
[‏ב] כֹּ֤הֿ אָמַר֙ יְהֹוָ֣ה צְבָֿא֔וֹתֿ פָּקַ֕דְֿתִּי אֵ֛תֿ אֲשֶׁר־עָשָׂ֥הֿ עֲמָלֵ֖ק לְיִשְׂרָאֵ֑ל אֲשֶׁר־שָׂ֥ם לוֹ֙ בַּדֶּ֔רֶךְֿ בַּֽעֲלֹתֿ֖וֹ מִמִּצְרָֽיִם׃
[‏ג] עַתָּה֩ לֵ֨ךְֿ וְהִכִּיתָ֜הֿ אֶתֿ־עֲמָלֵ֗ק וְהַֽחֲרַמְתֶּם֙ אֶתֿ־כָּל־אֲשֶׁר־ל֔וֹ וְלֹ֥א תַֿחְמֹ֖ל עָלָ֑יו וְהֵֽמַתָּ֞הֿ מֵאִ֣ישׁ עַדֿ־אִשָּׁ֗הֿ מֵֽעוֹלֵל֙ וְעַדֿ־יוֹנֵ֔ק מִשּׁ֣וֹר וְעַדֿ־שֶׂ֔הֿ מִגָּמָ֖ל וְעַדֿ־חֲמֽוֹר׃ס
[‏ד] וַיְשַׁמַּ֤ע שָׁאוּל֙ אֶתֿ־הָעָ֔ם וַֽיִּפְֿקְדֵֿם֙ בַּטְּלָאִ֔ים מָאֿתַֿ֥יִם אֶ֖לֶףֿ רַגְֿלִ֑י וַֽעֲשֶׂ֥רֶתֿ אֲלָפִֿ֖ים אֶתֿ־אִ֥ישׁ יְהוּדָֽֿהֿ׃
[‏ה] וַיָּבֹֿ֥א שָׁא֖וּל עַדֿ־עִ֣יר עֲמָלֵ֑ק וַיָּ֖רֶבֿ בַּנָּֽחַל׃
[‏ו] וַיֹּ֣אֿמֶר שָׁא֣וּל אֶל־הַקֵּינִ֡י לְכֿוּ֩ סֻּ֨רוּ רְּד֜וּ מִתּ֣וֹךְֿ עֲמָֽלֵקִ֗י פֶּן־אֹסִֽפְֿךָ֙ עִמּ֔וֹ וְאַתָּ֞הֿ עָשִׂ֤יתָֿהֿ חֶ֙סֶד֙ עִם־כָּל־בְּנֵ֣י יִשְׂרָאֵ֔ל בַּֽעֲלוֹתָֿ֖ם מִמִּצְרָ֑יִם וַיָּ֥סַר קֵינִ֖י מִתּ֥וֹךְֿ עֲמָלֵֽק׃
[‏ז] וַיַּ֥ךְֿ שָׁא֖וּל אֶתֿ־עֲמָלֵ֑ק מֵֽחֲוִילָה֙ בּֽוֹאֲךָֿ֣ שׁ֔וּר אֲשֶׁ֖ר עַל־פְּנֵ֥י מִצְרָֽיִם׃
[‏ח] וַיִּתְֿפֹּ֛שׂ אֶתֿ־אֲגַֿ֥גֿ מֶֽלֶךְֿ־עֲמָלֵ֖ק חָ֑י וְאֶתֿ־כָּל־הָעָ֖ם הֶֽחֱרִ֥ים לְפִֿי־חָֽרֶבֿ׃
[‏ט] וַיַּחְמֹל֩ שָׁא֨וּל וְהָעָ֜ם עַל־אֲגָ֗גֿ וְעַל־מֵיטַ֣בֿ הַצֹּאֿן֩ וְהַבָּקָ֨ר וְהַמִּשְׁנִ֤ים וְעַל־הַכָּרִים֙ וְעַל־כָּל־הַטּ֔וֹבֿ וְלֹ֥א אָבֿ֖וּ הַֽחֲרִימָ֑ם וְכָֿל־הַמְּלָאֿכָֿ֛הֿ נְמִבְֿזָ֥הֿ וְנָמֵ֖ס אֹתָֿ֥הּ הֶֽחֱרִֽימוּ׃ס
[‏י] ‍ֽוַיְהִי֙ דְּבַֿר־יְהֹוָ֔ה אֶל־שְׁמוּאֵ֖ל לֵאֿמֹֽר׃
[‏יא] נִחַ֗מְתִּי כִּֽי־הִמְלַ֤כְֿתִּי אֶתֿ־שָׁאוּל֙ לְמֶ֔לֶךְֿ כִּי־שָׁב֙ מֵאַֽחֲרַ֔י וְאֶתֿ־דְּבָֿרַ֖י לֹ֣א הֵקִ֑ים וַיִּ֙חַר֙ לִשְׁמוּאֵ֔ל וַיִּזְעַ֥ק אֶל־יְהֹוָ֖ה כָּל־הַלָּֽיְלָהֿ׃
[‏יב] וַיַּשְׁכֵּ֧ם שְׁמוּאֵ֛ל לִקְרַ֥אֿתֿ שָׁא֖וּל בַּבֹּ֑קֶר וַיֻּגַּ֨דֿ לִשְׁמוּאֵ֜ל לֵאֿמֹ֗ר בָּֽא־שָׁא֤וּל הַכַּרְמֶ֙לָה֙ וְהִנֵּ֨הֿ מַצִּ֥יבֿ לוֹ֙ יָ֔דֿ וַיִּסֹּב֙ וַֽיַּֽעֲבֹ֔ר וַיֵּ֖רֶדֿ הַגִּלְגָּֽל׃
[‏יג] וַיָּבֹֿ֥א שְׁמוּאֵ֖ל אֶל־שָׁא֑וּל וַיֹּ֧אֿמֶר ל֣וֹ שָׁא֗וּל בָּר֤וּךְֿ אַתָּה֙ לַֽיהֹוָ֔ה הֲקִימֹ֖תִֿי אֶתֿ־דְּבַֿ֥ר יְהֹוָֽה׃
[‏יד] וַיֹּ֣אֿמֶר שְׁמוּאֵ֔ל וּמֶ֛הֿ קֽוֹל־הַצֹּ֥אֿן הַזֶּ֖הֿ בְּאָזְנָ֑י וְק֣וֹל הַבָּקָ֔ר אֲשֶׁ֥ר אָֽנֹכִֿ֖י שֹׁמֵֽעַ׃
[‏טו] וַיֹּ֨אֿמֶר שָׁא֜וּל מֵֽעֲמָֽלֵקִ֣י הֱבִֿיא֗וּם אֲשֶׁ֨ר חָמַ֤ל הָעָם֙ עַל־מֵיטַ֤בֿ הַצֹּאֿן֙ וְהַבָּקָ֔ר לְמַ֥עַן זְבֹֿ֖חַ לַֽיהֹוָ֣ה אֱלֹהֶ֑יךָֿ וְאֶתֿ־הַיּוֹתֵֿ֖ר הֶֽחֱרַֽמְנוּ׃ס
[‏טז] וַיֹּ֤אֿמֶר שְׁמוּאֵל֙ אֶל־שָׁא֔וּל הֶ֚רֶףֿ וְאַגִּ֣ידָֿהֿ לְּךָ֔ אֵת֩ אֲשֶׁ֨ר דִּבֶּ֧ר יְהֹוָ֛ה אֵלַ֖י הַלָּ֑יְלָהֿ // כתיב // וי֥אמרו // קרי // וַיֹּ֥אֿמֶר ל֖וֹ דַּבֵּֽר׃ס
[‏יז] וַיֹּ֣אֿמֶר שְׁמוּאֵ֔ל הֲל֗וֹא אִם־קָטֹ֤ן אַתָּה֙ בְּעֵינֶ֔יךָֿ רֹ֛אֿשׁ שִׁבְֿטֵ֥י יִשְׂרָאֵ֖ל אָ֑תָּהֿ וַיִּמְשָֽׁחֲךָֿ֧ יְהֹוָ֛ה לְמֶ֖לֶךְֿ עַל־יִשְׂרָאֵֽל׃
[‏יח] וַיִּשְׁלָֽחֲךָֿ֥ יְהֹוָ֖ה בְּדָֿ֑רֶךְֿ וַיֹּ֗אֿמֶר לֵ֣ךְֿ וְהַֽחֲרַמְתָּ֞הֿ אֶתֿ־הַֽחַטָּאִים֙ אֶתֿ־עֲמָלֵ֔ק וְנִלְחַמְתָּ֣ ב֔וֹ עַדֿ־כַּלּוֹתָֿ֖ם אֹתָֽֿם׃
[‏יט] וְלָ֥מָּהֿ לֹֽא־שָׁמַ֖עְתָּ בְּק֣וֹל יְהֹוָ֑ה וַתַּ֙עַט֙ אֶל־הַשָּׁלָ֔ל וַתַּ֥עַשׂ הָרַ֖ע בְּעֵינֵ֥י יְהֹוָֽה׃ס
[‏כ] וַיֹּ֨אֿמֶר שָׁא֜וּל אֶל־שְׁמוּאֵ֗ל אֲשֶׁ֤ר שָׁמַ֙עְתִּי֙ בְּק֣וֹל יְהֹוָ֔ה וָֽאֵלֵ֕ךְֿ בַּדֶּ֖רֶךְֿ אֲשֶׁר־שְׁלָחַ֣נִי יְהֹוָ֑ה וָֽאָבִ֗יא אֶתֿ־אֲגַֿג֙ מֶ֣לֶךְֿ עֲמָלֵ֔ק וְאֶתֿ־עֲמָלֵ֖ק הֶֽחֱרַֽמְתִּי׃
[‏כא] וַיִּקַּ֨ח הָעָ֧ם מֵֽהַשָּׁלָ֛ל צֹ֥אֿן וּבָֿקָ֖ר רֵאֿשִׁ֣יתֿ הַחֵ֑רֶם לִזְבֹּ֛חַ לַֽיהֹוָ֥ה אֱלֹהֶ֖יךָֿ בַּגִּלְגָּֽל׃ס
[‏כב] וַיֹּ֣אֿמֶר שְׁמוּאֵ֗ל הַחֵ֤פֶֿץ לַֽיהֹוָה֙ בְּעֹל֣וֹתֿ וּזְבָֿחִ֔ים כִּשְׁמֹ֖עַ בְּק֣וֹל יְהֹוָ֑ה הִנֵּ֤הֿ שְׁמֹ֙עַ֙ מִזֶּ֣בַֿח ט֔וֹבֿ לְהַקְשִׁ֖יבֿ מֵחֵ֥לֶבֿ אֵילִֽים׃
[‏כג] כִּ֤י חַטַּאֿתֿ־קֶ֙סֶם֙ מֶ֔רִי וְאָ֥וֶן וּתְֿרָפִֿ֖ים הַפְֿצַ֑ר יַ֗עַן מָאַ֙סְתָּ֙ אֶתֿ־דְּבַֿ֣ר יְהֹוָ֔ה וַיִּמְאָֽסְךָֿ֖ מִמֶּֽלֶךְֿ׃ס
[‏כד] וַיֹּ֨אֿמֶר שָׁא֤וּל אֶל־שְׁמוּאֵל֙ חָטָ֔אֿתִֿי כִּֽי־עָבַֿ֥רְתִּי אֶתֿ־פִּֽי־יְהֹוָ֖ה וְאֶתֿ־דְּבָֿרֶ֑יךָֿ כִּ֤י יָרֵ֙אֿתִֿי֙ אֶתֿ־הָעָ֔ם וָֽאֶשְׁמַ֖ע בְּקוֹלָֽם׃
[‏כה] וְעַתָּ֕הֿ שָׂ֥א נָ֖א אֶתֿ־חַטָּאֿתִֿ֑י וְשׁ֣וּבֿ עִמִּ֔י וְאֶֽשְׁתַּֽחֲוֶ֖הֿ לַֽיהֹוָֽה׃
[‏כו] וַיֹּ֤אֿמֶר שְׁמוּאֵל֙ אֶל־שָׁא֔וּל לֹ֥א אָשׁ֖וּבֿ עִמָּ֑ךְֿ כִּ֤י מָאַ֙סְתָּה֙ אֶתֿ־דְּבַֿ֣ר יְהֹוָ֔ה וַיִּמְאָֽסְךָֿ֣ יְהֹוָ֔ה מִֽהְי֥וֹתֿ מֶ֖לֶךְֿ עַל־יִשְׂרָאֵֽל׃ס
[‏כז] וַיִּסֹּ֥בֿ שְׁמוּאֵ֖ל לָלֶ֑כֶֿתֿ וַיַּֽחֲזֵ֥ק בִּכְֿנַףֿ־מְעִיל֖וֹ וַיִּקָּרַֽע׃
[‏כח] וַיֹּ֤אֿמֶר אֵלָיו֙ שְׁמוּאֵ֔ל קָרַ֨ע יְהֹוָ֜ה אֶתֿ־מַמְלְכֿ֧וּתֿ יִשְׂרָאֵ֛ל מֵֽעָלֶ֖יךָֿ הַיּ֑וֹם וּנְתָֿנָ֕הּ לְרֵֽעֲךָֿ֖ הַטּ֥וֹבֿ מִמֶּֽךָּ׃
[‏כט] וְגַֿם֙ נֵ֣צַח יִשְׂרָאֵ֔ל לֹ֥א יְשַׁקֵּ֖ר וְלֹ֣א יִנָּחֵ֑ם כִּ֣י לֹ֥א אָדָֿ֛ם ה֖וּא לְהִנָּחֵֽם׃
[‏ל] וַיֹּ֣אֿמֶר חָטָ֔אֿתִֿי עַתָּ֗הֿ כַּבְּדֵֿ֥נִי נָ֛א נֶ֥גֶֿדֿ זִקְנֵֽי־עַמִּ֖י וְנֶ֣גֶֿדֿ יִשְׂרָאֵ֑ל וְשׁ֣וּבֿ עִמִּ֔י וְהִֽשְׁתַּֽחֲוֵ֖יתִֿי לַֽיהֹוָ֥ה אֱלֹהֶֽיךָֿ׃
[‏לא] וַיָּ֥שָׁבֿ שְׁמוּאֵ֖ל אַֽחֲרֵ֣י שָׁא֑וּל וַיִּשְׁתַּ֥חוּ שָׁא֖וּל לַֽיהֹוָֽה׃ס
[‏לב] וַיֹּ֣אֿמֶר שְׁמוּאֵ֗ל הַגִּ֤ישׁוּ אֵלַי֙ אֶתֿ־אֲגַֿג֙ מֶ֣לֶךְֿ עֲמָלֵ֔ק וַיֵּ֣לֶךְֿ אֵלָ֔יו אֲגַֿ֖גֿ מַֽעֲדַֿנֹּ֑תֿ וַיֹּ֣אֿמֶר אֲגָ֔גֿ אָכֵֿ֖ן סָ֥ר מַר־הַמָּֽוֶתֿ׃
[‏לג] וַיֹּ֣אֿמֶר שְׁמוּאֵ֔ל כַּֽאֲשֶׁ֨ר שִׁכְּלָ֤הֿ נָשִׁים֙ חַרְבֶּ֔ךָֿ כֵּן־תִּשְׁכַּ֥ל מִנָּשִׁ֖ים אִמֶּ֑ךָֿ וַיְשַׁסֵּ֨ףֿ שְׁמוּאֵ֧ל אֶתֿ־אֲגָֿ֛גֿ לִפְֿנֵ֥י יְהֹוָ֖ה בַּגִּלְגָּֽל׃ס
[‏לד] וַיֵּ֥לֶךְֿ שְׁמוּאֵ֖ל הָֽרָמָ֑תָֿהֿ וְשָׁא֛וּל עָלָ֥הֿ אֶל־בֵּיתֿ֖וֹ גִּבְֿעַ֥תֿ שָׁאֽוּל׃
[‏לה] וְלֹֽא־יָסַ֨ףֿ שְׁמוּאֵ֜ל לִרְא֤וֹתֿ אֶתֿ־שָׁאוּל֙ עַדֿ־י֣וֹם מוֹת֔וֹ כִּֽי־הִתְֿאַבֵּ֥ל שְׁמוּאֵ֖ל אֶל־שָׁא֑וּל וַֽיהֹוָ֣ה נִחָ֔ם כִּֽי־הִמְלִ֥יךְֿ אֶתֿ־שָׁא֖וּל עַל־יִשְׂרָאֵֽל׃ס

פרק טז
[‏א] וַיֹּ֨אֿמֶר יְהֹוָ֜ה אֶל־שְׁמוּאֵ֗ל עַדֿ־מָתַֿי֙ אַתָּה֙ מִתְֿאַבֵּ֣ל אֶל־שָׁא֔וּל וַֽאֲנִ֣י מְאַסְתִּ֔יו מִמְּלֹ֖ךְֿ עַל־יִשְׂרָאֵ֑ל מַלֵּ֨א קַרְנְךָ֜ שֶׁ֗מֶן וְלֵ֤ךְֿ אֶֽשְׁלָֽחֲךָ֙ אֶל־יִשַׁ֣י בֵּֽיתֿ־הַלַּחְמִ֔י כִּֽי־רָאִ֧יתִֿי בְּבָֿנָ֛יו לִ֖י מֶֽלֶךְֿ׃
[‏ב] וַיֹּ֤אֿמֶר שְׁמוּאֵל֙ אֵ֣יךְֿ אֵלֵ֔ךְֿ וְשָׁמַ֥ע שָׁא֖וּל וַֽהֲרָגָֿ֑נִי ס וַיֹּ֣אֿמֶר יְהֹוָ֗ה עֶגְֿלַ֤תֿ בָּקָר֙ תִּקַּ֣ח בְּיָדֶ֔ךָֿ וְאָ֣מַרְתָּ֔ לִזְבֹּ֥חַ לַֽיהֹוָ֖ה בָּֽאֿתִֿי׃
[‏ג] וְקָרָ֥אֿתָֿ לְיִשַׁ֖י בַּזָּ֑בַֿח וְאָֽנֹכִ֗י אוֹדִֽֿיעֲךָ֙ אֵ֣תֿ אֲשֶׁר־תַּֽעֲשֶׂ֔הֿ וּמָֽשַׁחְתָּ֣ לִ֔י אֵ֥תֿ אֲשֶׁר־אֹמַ֖ר אֵלֶֽיךָֿ׃
[‏ד] וַיַּ֣עַשׂ שְׁמוּאֵ֗ל אֵ֚תֿ אֲשֶׁ֣ר דִּבֶּ֣ר יְהֹוָ֔ה וַיָּבֹֿ֖א בֵּ֣יתֿ לָ֑חֶם וַיֶּחֶרְד֞וּ זִקְנֵ֤י הָעִיר֙ לִקְרָאֿת֔וֹ וַיֹּ֖אֿמֶר שָׁלֹ֥ם בּוֹאֶֽךָֿ׃
[‏ה] וַיֹּ֣אֿמֶר׀ שָׁל֗וֹם לִזְבֹּ֤חַ לַֽיהֹוָה֙ בָּ֔אֿתִֿי הִֽתְֿקַדְּשׁ֔וּ וּבָֿאֿתֶֿ֥ם אִתִּ֖י בַּזָּ֑בַֿח וַיְקַדֵּ֤שׁ אֶתֿ־יִשַׁי֙ וְאֶתֿ־בָּנָ֔יו וַיִּקְרָ֥א לָהֶ֖ם לַזָּֽבַֿח׃
[‏ו] וַיְהִ֣י בְּבֿוֹאָ֔ם וַיַּ֖רְא אֶתֿ־אֱלִיאָ֑בֿ וַיֹּ֕אֿמֶר אַ֛ךְֿ נֶ֥גֶֿדֿ יְהֹוָ֖ה מְשִׁיחֽוֹ׃
[‏ז] וַיֹּ֨אֿמֶר יְהֹוָ֜ה אֶל־שְׁמוּאֵ֗ל אַל־תַּבֵּ֧ט אֶל־מַרְאֵ֛הוּ וְאֶל־גְּבֹֿ֥הַּ קוֹמָתֿ֖וֹ כִּ֣י מְאַסְתִּ֑יהוּ כִּ֣י׀ ל֗אֺ‌ אֲשֶׁ֤ר יִרְאֶה֙ הָֽאָדָ֔ם כִּ֤י הָֽאָדָֿם֙ יִרְאֶ֣הֿ לַֽעֵינַ֔יִם וַֽיהֹוָ֖ה יִרְאֶ֥הֿ לַלֵּבָֽֿבֿ׃
[‏ח] וַיִּקְרָ֤א יִשַׁי֙ אֶל־אֲבִֿ֣ינָדָ֔בֿ וַיַּֽעֲבִֿרֵ֖הוּ לִפְֿנֵ֣י שְׁמוּאֵ֑ל וַיֹּ֕אֿמֶר גַּם־בָּזֶ֖הֿ לֹֽא־בָֿחַ֥ר יְהֹוָֽה׃
[‏ט] וַיַּֽעֲבֵֿ֥ר יִשַׁ֖י שַׁמָּ֑הֿ וַיֹּ֕אֿמֶר גַּם־בָּזֶ֖הֿ לֹא־בָֿחַ֥ר יְהֹוָֽה׃
[‏י] וַיַּֽעֲבֵֿ֥ר יִשַׁ֛י שִׁבְֿעַ֥תֿ בָּנָ֖יו לִפְֿנֵ֣י שְׁמוּאֵ֑ל וַיֹּ֤אֿמֶר שְׁמוּאֵל֙ אֶל־יִשַׁ֔י לֹא־בָֿחַ֥ר יְהֹוָ֖ה בָּאֵֽלֶּהֿ׃
[‏יא] וַיֹּ֨אֿמֶר שְׁמוּאֵ֣ל אֶל־יִשַׁי֘ הֲתַֿ֣מּוּ הַנְּעָרִים֒ וַיֹּ֗אֿמֶר ע֚וֹדֿ שָׁאַ֣ר הַקָּטָ֔ן וְהִנֵּ֥הֿ רֹעֶ֖הֿ בַּצֹּ֑אֿן וַיֹּ֨אֿמֶר שְׁמוּאֵ֤ל אֶל־יִשַׁי֙ שִׁלְחָ֣הֿ וְקָחֶ֔נּוּ כִּ֥י לֹֽא־נָסֹ֖בֿ עַדֿ־בֹּא֥וֹ פֹֽֿהֿ׃
[‏יב] וַיִּשְׁלַ֤ח וַיְבִֿיאֵ֙הוּ֙ וְה֣וּא אַדְֿמוֹנִ֔י עִם־יְפֵֿ֥הֿ עֵינַ֖יִם וְט֣וֹבֿ רֹ֑אִי ס וַיֹּ֧אֿמֶר יְהֹוָ֛ה ק֥וּם מְשָׁחֵ֖הוּ כִּי־זֶ֥הֿ הֽוּא׃
[‏יג] וַיִּקַּ֨ח שְׁמוּאֵ֜ל אֶתֿ־קֶ֣רֶן הַשֶּׁ֗מֶן וַיִּמְשַׁ֣ח אֹתֿוֹ֘ בְּקֶ֣רֶבֿ אֶחָיו֒ וַתִּצְלַ֤ח רֽוּחַ־יְהֹוָה֙ אֶל־דָּוִ֔דֿ מֵֽהַיּ֥וֹם הַה֖וּא וָמָ֑עְלָהֿ וַיָּ֣קָם שְׁמוּאֵ֔ל וַיֵּ֖לֶךְֿ הָֽרָמָֽתָֿהֿ׃
[‏יד] וְר֧וּחַ יְהֹוָ֛ה סָ֖רָהֿ מֵעִ֣ם שָׁא֑וּל וּבִֽֿעֲתַֿ֥תּוּ רֽוּחַ־רָעָ֖הֿ מֵאֵ֥תֿ יְהֹוָֽה׃
[‏טו] וַיֹּֽאֿמְר֥וּ עַבְֿדֵֽֿי־שָׁא֖וּל אֵלָ֑יו הִנֵּהֿ־נָ֧א רֽוּחַ־אֱלֹהִ֛ים רָעָ֖הֿ מְבַֿעִתֶּֽךָֿ׃
[‏טז] יֹאֿמַר־נָ֤א אֲדֹֿנֵ֙נוּ֙ עֲבָֿדֶֿ֣יךָֿ לְפָֿנֶ֔יךָֿ יְבַֿקְשׁ֕וּ אִ֕ישׁ יֹדֵֿ֖עַ מְנַגֵּ֣ן בַּכִּנּ֑וֹר וְהָיָ֗הֿ בִּֽהְי֨וֹתֿ עָלֶ֤יךָֿ רֽוּחַ־אֱלֹהִים֙ רָעָ֔הֿ וְנִגֵּ֥ן בְּיָדֿ֖וֹ וְט֥וֹבֿ לָֽךְֿ׃ס
[‏יז] וַיֹּ֥אֿמֶר שָׁא֖וּל אֶל־עֲבָֿדָֿ֑יו רְאוּ־נָ֣א לִ֗י אּ֚ישׁ מֵיטִ֣יבֿ לְנַגֵּ֔ן וַֽהֲבִֿיאוֹתֶֿ֖ם אֵלָֽי׃
[‏יח] וַיַּעַן֩ אֶחָ֨דֿ מֵֽהַנְּעָרִ֜ים וַיֹּ֗אֿמֶר הִנֵּ֨הֿ רָאִ֜יתִֿי בֵּ֣ן לְיִשַׁי֘ בֵּ֣יתֿ הַלַּחְמִי֒ יֹדֵֿ֣עַ נַ֠גֵּן וְגִֿבּ֨וֹר חַ֜יִל וְאִ֧ישׁ מִלְחָמָ֛הֿ וּנְבֿ֥וֹן דָּבָֿ֖ר וְאִ֣ישׁ תֹּ֑אַר וַֽיהֹוָ֖ה עִמּֽוֹ׃
[‏יט] וַיִּשְׁלַ֥ח שָׁא֛וּל מַלְאָכִֿ֖ים אֶל־יִשָׁ֑י וַיֹּ֕אֿמֶר שִׁלְחָ֥הֿ אֵלַ֛י אֶתֿ־דָּוִ֥דֿ בִּנְךָֿ֖ אֲשֶׁ֥ר בַּצֹּֽאֿן׃
[‏כ] וַיִּקַּ֨ח יִשַׁ֜י חֲמ֥וֹר לֶ֙חֶם֙ וְנֹ֣אֿדֿ יַ֔יִן וּגְֿדִֿ֥י עִזִּ֖ים אֶחָ֑דֿ וַיִּשְׁלַ֛ח בְּיַדֿ־דָּוִ֥דֿ בְּנ֖וֹ אֶל־שָׁאֽוּל׃
[‏כא] וַיָּבֹֿ֤א דָֿוִד֙ אֶל־שָׁא֔וּל וַֽיַּֽעֲמֹ֖דֿ לְפָֿנָ֑יו וַיֶּֽאֱהָבֵֿ֣הוּ מְאֹ֔דֿ וַֽיְהִי־ל֖וֹ נֹשֵׂ֥א כֵֿלִֽים׃
[‏כב] וַיִּשְׁלַ֣ח שָׁא֔וּל אֶל־יִשַׁ֖י לֵאֿמֹ֑ר יַֽעֲמָדֿ־נָ֤א דָֿוִד֙ לְפָֿנַ֔י כִּי־מָ֥צָא חֵ֖ן בְּעֵינָֽי׃
[‏כג] וְהָיָ֗הֿ בִּֽהְי֤וֹתֿ רֽוּחַ־אֱלֹהִים֙ אֶל־שָׁא֔וּל וְלָקַ֥ח דָּוִ֛דֿ אֶתֿ־הַכִּנּ֖וֹר וְנִגֵּ֣ן בְּיָדֿ֑וֹ וְרָוַ֤ח לְשָׁאוּל֙ וְט֣וֹבֿ ל֔וֹ וְסָ֥רָהֿ מֵֽעָלָ֖יו ר֥וּחַ הָֽרָעָֽהֿ׃ס

פרק יז
[‏א] וַיַּֽאַסְפ֨וּ פְֿלִשְׁתִּ֤ים אֶתֿ־מַֽחֲנֵיהֶם֙ לַמִּלְחָמָ֔הֿ וַיֵּאָ֣סְפ֔וּ שֹׂכֹֿ֖הֿ אֲשֶׁ֣ר לִֽיהוּדָֿ֑הֿ ‍ֽוַיַּֽחֲנ֛וּ בֵּֽין־שׂוֹכֹֿ֥הֿ וּבֵֽֿין־עֲזֵקָ֖הֿ בְּאֶ֥פֶֿס דַּמִּֽים׃
[‏ב] וְשָׁא֤וּל וְאִֽישׁ־יִשְׂרָאֵל֙ נֶֽאֶסְפ֔וּ ‍ֽוַיַּֽחֲנ֖וּ בְּעֵ֣מֶק הָֽאֵלָ֑הֿ וַיַּֽעַרְכֿ֥וּ מִלְחָמָ֖הֿ לִקְרַ֥אֿתֿ פְּלִשְׁתִּֽים׃
[‏ג] וּפְֿלִשְׁתִּ֞ים עֹֽמְדִֿ֤ים אֶל־הָהָר֙ מִזֶּ֔הֿ וְיִשְׂרָאֵ֛ל עֹֽמְדִֿ֥ים אֶל־הָהָ֖ר מִזֶּ֑הֿ וְהַגַּ֖יְא בֵּֽינֵיהֶֽם׃
[‏ד] וַיֵּצֵ֤א אִֽישׁ־הַבֵּנַ֙יִם֙ מִמַּֽחֲנ֣וֹתֿ פְּלִשְׁתִּ֔ים גָּלְיָ֥תֿ שְׁמ֖וֹ מִגַּ֑תֿ גָּבְֿה֕וֹ שֵׁ֥שׁ אַמּ֖וֹתֿ וָזָֽרֶתֿ׃
[‏ה] וְכֿ֤וֹבַֿע נְחֹ֙שֶׁת֙ עַל־רֹאֿשׁ֔וֹ וְשִׁרְי֥וֹן קַשְׂקַשִּׂ֖ים ה֣וּא לָבֿ֑וּשׁ וּמִשְׁקַל֙ הַשִּׁרְי֔וֹן חֲמֵשֶׁתֿ־אֲלָפִֿ֥ים שְׁקָלִ֖ים נְחֹֽשֶֽׁתֿ׃
[‏ו] וּמִצְחַ֥תֿ נְחֹ֖שֶׁתֿ עַל־רַגְֿלָ֑יו וְכִֿידֿ֥וֹן נְחֹ֖שֶׁתֿ בֵּ֥ין כְּתֵֿפָֽֿיו׃
[‏ז] // כתיב // וְחֵ֣ץ // קרי // וְעֵ֣ץ חֲנִית֗וֹ כִּמְנוֹר֙ אֹֽרְגִ֔ים וְלַהֶ֣בֶֿתֿ חֲנִית֔וֹ שֵֽׁשׁ־מֵא֥וֹתֿ שְׁקָלִ֖ים בַּרְזֶ֑ל וְנֹשֵׂ֥א הַצִּנָּ֖הֿ הֹלֵ֥ךְֿ לְפָֿנָֽיו׃
[‏ח] וַֽיַּֽעֲמֹ֗דֿ וַיִּקְרָא֙ אֶל־מַעַרְכֹֿ֣תֿ יִשְׂרָאֵ֔ל וַיֹּ֣אֿמֶר לָהֶ֔ם לָ֥מָּהֿ תֵֽֿצְא֖וּ לַֽעֲרֹ֣ךְֿ מִלְחָמָ֑הֿ הֲל֧וֹא אָֽנֹכִֿ֣י הַפְּלִשְׁתִּ֗י וְאַתֶּם֙ עֲבָֿדִֿ֣ים לְשָׁא֔וּל בְּרוּ־לָכֶֿ֥ם אִ֖ישׁ וְיֵרֵ֥דֿ אֵלָֽי׃
[‏ט] אִם־יוּכַ֞ל לְהִלָּחֵ֤ם אִתִּי֙ וְהִכָּ֔נִי וְהָיִ֥ינוּ לָכֶֿ֖ם לַֽעֲבָֿדִֿ֑ים וְאִם־אֲנִ֤י אֽוּכַֿל־לוֹ֙ וְהִכִּיתִ֔יו וִֽהְיִ֤יתֶֿם לָ֙נוּ֙ לַֽעֲבָֿדִ֔ים וַֽעֲבַֿדְֿתֶּ֖ם אֹתָֽֿנוּ׃
[‏י] וַיֹּ֙אֿמֶר֙ הַפְּלִשְׁתִּ֔י אֲנִ֗י חֵרַ֛פְֿתִּי אֶתֿ־מַעַרְכֿ֥וֹתֿ יִשְׂרָאֵ֖ל הַיּ֣וֹם הַזֶּ֑הֿ תְּנוּ־לִ֣י אִ֔ישׁ וְנִֽלָּֽחֲמָ֖הֿ יָֽחַדֿ׃
[‏יא] וַיִּשְׁמַ֤ע שָׁאוּל֙ וְכָֿל־יִשְׂרָאֵ֔ל אֶתֿ־דִּבְֿרֵ֥י הַפְּלִשְׁתִּ֖י הָאֵ֑לֶּהֿ וַיֵּחַ֥תּוּ וַיִּֽרְא֖וּ מְאֹֽדֿ׃ס
[‏יב] וְדָֿוִד֩ בֶּן־אִ֨ישׁ אֶפְֿרָתִ֜י הַזֶּ֗הֿ מִבֵּ֥יתֿ לֶ֙חֶם֙ יְהוּדָ֔הֿ וּשְׁמ֣וֹ יִשַׁ֔י וְל֖וֹ שְׁמֹנָ֣הֿ בָֿנִ֑ים וְהָאִישׁ֙ בִּימֵ֣י שָׁא֔וּל זָקֵ֖ן בָּ֥א בַֽֿאֲנָשִֽׁים׃
[‏יג] וַיֵּ֨לְכ֜וּ שְׁלֹ֤שֶׁתֿ בְּנֵֽי־יִשַׁי֙ הַגְּדֹֿלִ֔ים הָֽלְכֿ֥וּ אַֽחֲרֵי־שָׁא֖וּל לַמִּלְחָמָ֑הֿ וְשֵׁ֣ם׀ שְׁלֹ֣שֶׁתֿ בָּנָ֗יו אֲשֶׁ֤ר הָֽלְכֿוּ֙ בַּמִּלְחָמָ֔הֿ אֱלִיאָ֣בֿ הַבְּכ֗וֹר וּמִשְׁנֵ֙הוּ֙ אֲבִֿ֣ינָדָ֔בֿ וְהַשְּׁלִשִׁ֖י שַׁמָּֽהֿ׃
[‏יד] וְדָֿוִ֖דֿ ה֣וּא הַקָּטָ֑ן וּשְׁלֹשָׁה֙ הַגְּדֹֿלִ֔ים הָֽלְכֿ֖וּ אַֽחֲרֵ֥י שָׁאֽוּל׃
[‏טו] וְדָֿוִ֛דֿ הֹלֵ֥ךְֿ וָשָׁ֖בֿ מֵעַ֣ל שָׁא֑וּל לִרְע֛וֹתֿ אֶתֿ־צֹ֥אֿן אָבִֿ֖יו בֵּֽיתֿ־לָֽחֶם׃
[‏טז] וַיִּגַּ֥שׁ הַפְּלִשְׁתִּ֖י הַשְׁכֵּ֣ם וְהַֽעֲרֵ֑בֿ וַיִּתְֿיַצֵּ֖בֿ אַרְבָּעִ֥ים יֽוֹם׃ס
[‏יז] וַיֹּ֨אֿמֶר יִשַׁ֜י לְדָֿוִ֣דֿ בְּנ֗וֹ קַח־נָ֤א לְאַחֶ֙יךָ֙ אֵיפַֿ֤תֿ הַקָּלִיא֙ הַזֶּ֔הֿ וַֽעֲשָׂרָ֥הֿ לֶ֖חֶם הַזֶּ֑הֿ וְהָרֵ֥ץ הַֽמַּֽחֲנֶ֖הֿ לְאַחֶֽיךָֿ׃
[‏יח] וְ֠אֵתֿ עֲשֶׂ֜רֶתֿ חֲרִצֵ֤י הֶֽחָלָב֙ הָאֵ֔לֶּהֿ תָּבִֿ֖יא לְשַׂר־הָאָ֑לֶףֿ וְאֶתֿ־אַחֶ֙יךָ֙ תִּפְֿקֹ֣דֿ לְשָׁל֔וֹם וְאֶתֿ־עֲרֻבָּתָֿ֖ם תִּקָּֽח׃
[‏יט] וְשָׁא֤וּל וְהֵ֙מָּה֙ וְכָֿל־אִ֣ישׁ יִשְׂרָאֵ֔ל בְּעֵ֖מֶק הָֽאֵלָ֑הֿ נִלְחָמִ֖ים עִם־פְּלִשְׁתִּֽים׃ס
[‏כ] וַיַּשְׁכֵּ֨ם דָּוִ֜דֿ בַּבֹּ֗קֶר וַיִּטֹּ֤שׁ אֶתֿ־הַצֹּאֿן֙ עַל־שֹׁמֵ֔ר וַיִּשָּׂ֣א וַיֵּ֔לֶךְֿ כַּֽאֲשֶׁ֥ר צִוָּ֖הוּ יִשָׁ֑י וַיָּבֹֿא֙ הַמַּעְגָּ֔לָהֿ וְהַחַ֗יִל הַיֹּצֵא֙ אֶל־הַמַּ֣עֲרָכָ֔הֿ וְהֵרֵ֖עוּ בַּמִּלְחָמָֽהֿ׃
[‏כא] וַתַּֽעֲרֹ֤ךְֿ יִשְׂרָאֵל֙ וּפְֿלִשְׁתִּ֔ים מַֽעֲרָכָֿ֖הֿ לִקְרַ֥אֿתֿ מַֽעֲרָכָֽֿהֿ׃
[‏כב] וַיִּטֹּשׁ֩ דָּוִ֨דֿ אֶתֿ־הַכֵּלִ֜ים מֵֽעָלָ֗יו עַל־יַד֙ שׁוֹמֵ֣ר הַכֵּלִ֔ים וַיָּ֖רָץ הַמַּֽעֲרָכָֿ֑הֿ וַיָּבֹ֕א וַיִּשְׁאַ֥ל לְאֶחָ֖יו לְשָׁלֽוֹם׃
[‏כג] וְה֣וּא׀ מְדַֿבֵּ֣ר עִמָּ֗ם וְהִנֵּ֣הֿ אִ֣ישׁ הַבֵּנַ֡יִם עוֹלֶ֞הֿ גָּלְיָת֩ הַפְּלִשְׁתִּ֨י שְׁמ֤וֹ מִגַּת֙ // כתיב // ממערו֣ת // קרי // מִמַּעַרְכֿ֣וֹתֿ פְּלִשְׁתִּ֔ים וַיְדַֿבֵּ֖ר כַּדְּבָֿרִ֣ים הָאֵ֑לֶּהֿ וַיִּשְׁמַ֖ע דָּוִֽדֿ׃
[‏כד] וְכֹֿל֙ אִ֣ישׁ יִשְׂרָאֵ֔ל בִּרְאוֹתָֿ֖ם אֶתֿ־הָאִ֑ישׁ וַיָּנֻ֙סוּ֙ מִפָּנָ֔יו וַיִּֽירְא֖וּ מְאֹֽדֿ׃
[‏כה] וַיֹּ֣אֿמֶר׀ אִ֣ישׁ יִשְׂרָאֵ֗ל הַרְּאִיתֶֿם֙ הָאִ֤ישׁ הָֽעֹלֶה֙ הַזֶּ֔הֿ כִּ֛י לְחָרֵ֥ףֿ אֶתֿ־יִשְׂרָאֵ֖ל עֹלֶ֑הֿ וְֽ֠הָיָהֿ הָאִ֨ישׁ אֲשֶׁר־יַכֶּ֜נּוּ יַעְשְׁרֶ֥נּוּ הַמֶּ֣לֶךְֿ׀ עֹ֣שֶׁר גָּד֗וֹל וְאֶתֿ־בִּתּוֹ֙ יִֽתֶּן־ל֔וֹ וְאֵת֙ בֵּ֣יתֿ אָבִ֔יו יַֽעֲשֶׂ֥הֿ חָפְֿשִׁ֖י בְּיִשְׂרָאֵֽל׃ס
[‏כו] וַיֹּ֣אֿמֶר דָּוִ֗דֿ אֶל־הָֽאֲנָשִׁ֞ים הָעֹֽמְדִֿ֣ים עִמּוֹ֘ לֵאֿמֹר֒ מַהֿ־יֵּֽעָשֶׂ֗הֿ לָאִישׁ֙ אֲשֶׁ֤ר יַכֶּה֙ אֶתֿ־הַפְּלִשְׁתִּ֣י הַלָּ֔ז וְהֵסִ֥יר חֶרְפָּ֖הֿ מֵעַ֣ל יִשְׂרָאֵ֑ל כִּ֣י מִ֗י הַפְּלִשְׁתִּ֤י הֶֽעָרֵל֙ הַזֶּ֔הֿ כִּ֣י חֵרֵ֔ףֿ מַֽעַרְכֿ֖וֹתֿ אֱלֹהִ֥ים חַיִּֽים׃
[‏כז] וַיֹּ֤אֿמֶר לוֹ֙ הָעָ֔ם כַּדָּבָֿ֥ר הַזֶּ֖הֿ לֵאֿמֹ֑ר כֹּ֣הֿ יֵֽעָשֶׂ֔הֿ לָאִ֖ישׁ אֲשֶׁ֥ר יַכֶּֽנּוּ׃
[‏כח] וַיִּשְׁמַ֤ע אֱלִיאָב֙ אָחִ֣יו הַגָּד֔וֹל בְּדַֿבְּר֖וֹ אֶל־הָֽאֲנָשִׁ֑ים וַיִּֽחַר־אַף֩ אֱלִיאָ֨בֿ בְּדָֿוִ֜דֿ וַיֹּ֣אֿמֶר׀ לָֽמָּהֿ־זֶּ֣הֿ יָרַ֗דְֿתָּ וְעַל־מִ֨י נָטַ֜שְׁתָּ מְעַ֨ט הַצֹּ֤אֿן הָהֵ֙נָּה֙ בַּמִּדְֿבָּ֔ר אֲנִ֧י יָדַֿ֣עְתִּי אֶתֿ־זְדֹֿנְךָ֗ וְאֵת֙ רֹ֣עַ לְבָֿבֶ֔ךָֿ כִּ֗י לְמַ֛עַן רְא֥וֹתֿ הַמִּלְחָמָ֖הֿ יָרָֽדְֿתָּ׃
[‏כט] וַיֹּ֣אֿמֶר דָּוִ֔דֿ מֶ֥הֿ עָשִׂ֖יתִֿי עָ֑תָּהֿ הֲל֖וֹא דָּבָֿ֥ר הֽוּא׃
[‏ל] וַיִּסֹּ֤בֿ מֵֽאֶצְלוֹ֙ אֶל־מ֣וּל אַחֵ֔ר וַיֹּ֖אֿמֶר כַּדָּבָֿ֣ר הַזֶּ֑הֿ וַיְשִׁבֻֿ֤הוּ הָעָם֙ דָּבָ֔ר כַּדָּבָֿ֖ר הָֽרִאֿשֽׁוֹן׃
[‏לא] וַיּּשָּֽׁמְעוּ֙ הַדְּבָֿרִ֔ים אֲשֶׁ֖ר דִּבֶּ֣ר דָּוִ֑דֿ וַיַּגִּ֥דֿוּ לִפְֿנֵֽי־שָׁא֖וּל וַיִּקָּחֵֽהוּ׃
[‏לב] וַיֹּ֤אֿמֶר דָּוִד֙ אֶל־שָׁא֔וּל אַל־יִפֹּ֥ל לֵֽבֿ־אָדָֿ֖ם עָלָ֑יו עַבְֿדְּךָֿ֣ יֵלֵ֔ךְֿ וְנִלְחַ֖ם עִם־הַפְּלִשְׁתִּ֥י הַזֶּֽהֿ׃
[‏לג] וַיֹּ֨אֿמֶר שָׁא֜וּל אֶל־דָּוִ֗דֿ לֹ֤א תֿוּכַֿל֙ לָלֶ֙כֶֿת֙ אֶל־הַפְּלִשְׁתִּ֣י הַזֶּ֔הֿ לְהִלָּחֵ֖ם עִמּ֑וֹ כִּי־נַ֣עַר אַ֔תָּהֿ וְה֛וּא אִ֥ישׁ מִלְחָמָ֖הֿ מִנְּעֻרָֽיו׃ס
[‏לד] וַיֹּ֤אֿמֶר דָּוִד֙ אֶל־שָׁא֔וּל רֹעֶ֨הֿ הָיָ֧הֿ עַבְֿדְּךָֿ֛ לְאָבִֿ֖יו בַּצֹּ֑אֿן וּבָֿ֤א הָֽאֲרִי֙ וְאֶתֿ־הַדּ֔וֹבֿ וְנָשָׂ֥א שֶׂ֖הֿ מֵֽהָעֵֽדֶֿר׃
[‏לה] וְיָצָ֧אֿתִֿי אַֽחֲרָ֛יו וְהִכִּתִֿ֖יו וְהִצַּ֣לְתִּי מִפִּ֑יו וַיָּ֣קָם עָלַ֔י וְהֶֽחֱזַ֙קְתִּי֙ בִּזְקָנ֔וֹ וְהִכִּתִֿ֖יו וַֽהֲמִיתִּֽיו׃
[‏לו] גַּ֧ם אֶתֿ־הָֽאֲרִ֛י גַּם־הַדּ֖וֹבֿ הִכָּ֣הֿ עַבְֿדֶּ֑ךָֿ וְֽ֠הָיָהֿ הַפְּלִשְׁתִּ֨י הֶֽעָרֵ֤ל הַזֶּה֙ כְּאַחַ֣דֿ מֵהֶ֔ם‌ כִּ֣י חֵרֵ֔ףֿ מַֽעַרְכֹֿ֖תֿ אֱלֹהִ֥ים חַיִּֽים׃ס
[‏לז] וַיֹּאֿמֶר֘ דָּוִד֒ יְהֹוָ֗ה אֲשֶׁ֨ר הִצִּלַ֜נִי מִיַּ֤דֿ הָֽאֲרִי֙ וּמִיַּ֣דֿ הַדֹּ֔בֿ ה֣וּא יַצִּילֵ֔נִי מִיַּ֥דֿ הַפְּלִשְׁתִּ֖י הַזֶּ֑הֿ ס וַיֹּ֨אֿמֶר שָׁא֤וּל אֶל־דָּוִד֙ לֵ֔ךְֿ וַֽיהֹוָ֖ה יִֽהְיֶ֥הֿ עִמָּֽךְֿ׃
[‏לח] וַיַּלְבֵּ֨שׁ שָׁא֤וּל אֶתֿ־דָּוִד֙ מַדָּ֔יו וְנָתַֿ֛ן ק֥וֹבַֿע נְחֹ֖שֶׁתֿ עַל־רֹאֿשׁ֑וֹ וַיַּלְבֵּ֥שׁ אֹתֿ֖וֹ שִׁרְיֽוֹן׃
[‏לט] וַיַּחְגֹּ֣ר דָּוִ֣דֿ אֶתֿ־חַ֠רְבּוֹ מֵעַ֨ל לְמַדָּ֜יו וַיֹּ֣אֶל לָלֶכֶֿת֘ כִּ֣י לֹֽא־נִסָּה֒ וַיֹּ֨אֿמֶר דָּוִ֜דֿ אֶל־שָׁא֗וּל לֹ֥א אוּכַֿ֛ל לָלֶ֥כֶֿתֿ בָּאֵ֖לֶּהֿ כִּ֣י לֹ֣א נִסִּ֑יתִֿי וַיְסִרֵ֥ם דָּוִ֖דֿ מֵֽעָלָֽיו׃
[‏מ] וַיִּקַּ֨ח מַקְל֜וֹ בְּיָד֗וֹ וַיִּבְֿחַר־ל֣וֹ חֲמִשָּׁ֣הֿ חַלֻּקֵֽי־אֲבָֿנִ֣ים׀ מִן־הַנַּ֡חַל וַיָּ֣שֶׂם אֹ֠תָֿם בִּכְֿלִ֨י הָֽרֹעִ֧ים אֲשֶׁר־ל֛וֹ וּבַֿיַּלְק֖וּט וְקַלְע֣וֹ בְֿיָדֿ֑וֹ וַיִּגַּ֖שׁ אֶל־הַפְּלִשְׁתִּֽי׃
[‏מא] וַיֵּ֙לֶךְ֙ הַפְּלִשְׁתִּ֔י הֹלֵ֥ךְֿ וְקָרֵ֖בֿ אֶל־דָּוִ֑דֿ וְהָאִ֛ישׁ נֹשֵׂ֥א הַצִּנָּ֖הֿ לְפָֿנָֽיו׃
[‏מב] וַיַּבֵּ֧ט הַפְּלִשְׁתִּ֛י וַיִּרְאֶ֥הֿ אֶתֿ־דָּוִ֖דֿ וַיִּבְֿזֵ֑הוּ כִּֽי־הָיָ֣הֿ נַ֔עַר וְאַדְֿמֹנִ֖י עִם־יְפֵֿ֥הֿ מַרְאֶֽהֿ׃
[‏מג] וַיֹּ֤אֿמֶר הַפְּלִשְׁתִּי֙ אֶל־דָּוִ֔דֿ הֲכֶֿ֣לֶבֿ אָנֹ֔כִֿי כִּֽי־אַתָּ֥הֿ בָֽֿא־אֵלַ֖י בַּמַּקְל֑וֹתֿ וַיְקַלֵּ֧ל הַפְּלִשְׁתִּ֛י אֶתֿ־דָּוִ֖דֿ בֵּֽאֿלֹהָֽיו׃
[‏מד] וַיֹּ֥אֿמֶר הַפְּלִשְׁתִּ֖י אֶל־דָּוִ֑דֿ לְכָֿ֣הֿ אֵלַ֔י וְאֶתְּנָה֙ אֶתֿ־בְּשָׂ֣רְךָ֔ לְע֥וֹףֿ הַשָּׁמַ֖יִם וּלְבֶֽֿהֱמַ֥תֿ הַשָּׂדֶֽֿהֿ׃ס
[‏מה] וַיֹּ֤אֿמֶר דָּוִד֙ אֶל־הַפְּלִשְׁתִּ֔י אַתָּה֙ בָּ֣א אֵלַ֔י בְּחֶ֖רֶבֿ וּבַֽֿחֲנִ֣יתֿ וּבְֿכִֿידֿ֑וֹן וְאָֽנֹכִֿ֣י בָֽֿא־אֵלֶ֗יךָֿ בְּשֵׁם֙ יְהֹוָ֣ה צְבָֿא֔וֹתֿ אֱלֹהֵ֛י מַֽעַרְכֿ֥וֹתֿ יִשְׂרָאֵ֖ל אֲשֶׁ֥ר חֵרַֽפְֿתָּ׃
[‏מו] הַיּ֣וֹם הַזֶּ֡הֿ יְסַגֶּרְךָ֩ יְהֹוָ֨ה בְּיָדִ֜י וְהִכִּיתִ֗ךָֿ וַֽהֲסִֽרֹתִֿ֤י אֶתֿ־רֹֽאֿשְׁךָ֙ מֵֽעָלֶ֔יךָֿ וְנָ֨תַֿתִּ֜י פֶּ֣גֶֿר‌ מַֽחֲנֵ֤הֿ פְֿלִשְׁתִּים֙ הַיּ֣וֹם הַזֶּ֔הֿ לְע֥וֹףֿ הַשָּׁמַ֖יִם וּלְחַיַּ֣תֿ הָאָ֑רֶץ וְיֵֽדְֿעוּ֙ כָּל־הָאָ֔רֶץ כִּ֛י יֵ֥שׁ אֱלֹהִ֖ים לְיִשְׂרָאֵֽל׃
[‏מז] וְיֵֽדְֿעוּ֙ כָּל־הַקָּהָ֣ל הַזֶּ֔הֿ כִּי־ל֛אֺ בְּחֶ֥רֶבֿ וּבַֽֿחֲנִ֖יתֿ יְהוֹשִׁ֣יעַ יְהֹוָ֑ה כִּ֤י לַֽיהֹוָה֙ הַמִּלְחָמָ֔הֿ וְנָתַֿ֥ן אֶתְֿכֶֿ֖ם בְּיָדֵֽֿ‌נוּ׃ס
[‏מח] וְהָיָה֙ כִּי־קָ֣ם הַפְּלִשְׁתִּ֔י וַיֵּ֥לֶךְֿ וַיִּקְרַ֖בֿ לִקְרַ֣אֿתֿ דָּוִ֑דֿ וַיְמַהֵ֣ר דָּוִ֔דֿ וַיָּ֥רָץ הַמַּֽעֲרָכָֿ֖הֿ לִקְרַ֥אֿתֿ הַפְּלִשְׁתִּֽי׃
[‏מט] וַיִּשְׁלַח֩ דָּוִ֨דֿ אֶתֿ־יָד֜וֹ אֶל־הַכֶּ֗לִי וַיִּקַּ֨ח מִשָּׁ֥ם אֶ֙בֶֿן֙ וַיְקַלַּ֔ע וַיַּ֥ךְֿ אֶתֿ־הַפְּלִשְׁתִּ֖י אֶל־מִצְח֑וֹ וַתִּטְבַּ֤ע הָאֶ֙בֶֿן֙ בְּמִצְח֔וֹ וַיִּפֹּ֥ל עַל־פָּנָ֖יו אָֽרְצָהֿ׃
[‏נ] וַיֶּֽחֱזַ֨ק דָּוִ֤דֿ מִן־הַפְּלִשְׁתִּי֙ בַּקֶּ֣לַע וּבָֿאֶ֔בֶֿן וַיַּ֥ךְֿ אֶתֿ־הַפְּלִשְׁתִּ֖י וַיְמִתֵֿ֑הוּ וְחֶ֖רֶבֿ אֵ֥ין בְּיַדֿ־דָּוִֽדֿ׃
[‏נא] וַיָּ֣רָץ דָּ֠וִדֿ וַיַּֽעֲמֹ֨דֿ אֶל־הַפְּלִשְׁתִּ֜י וַיִּקַּ֣ח אֶתֿ־חַ֠רְבּוֹ וַֽיִּשְׁלְפָֿ֤הּ מִתַּעְרָהּ֙ וַיְמֹ֣תְֿתֵ֔הוּ וַיִּכְֿרָתֿ־בָּ֖הּ אֶתֿ־רֹאֿשׁ֑וֹ וַיִּרְא֧וּ הַפְּלִשְׁתִּ֛ים כִּי־מֵ֥תֿ גִּבּוֹרָ֖ם וַיָּנֻֽסוּ׃
[‏נב] וַיָּקֻ֣מוּ אַנְשֵׁי֩ יִשְׂרָאֵ֨ל וִֽיהוּדָ֜הֿ וַיָּרִ֗עוּ וַֽיִּרְדְּפֿוּ֙ אֶתֿ־הַפְּלִשְׁתִּ֔ים עַדֿ־בּֽוֹאֲךָֿ֣ גַ֔יְא וְעַ֖דֿ שַֽׁעֲרֵ֣י עֶקְר֑וֹן וַֽיִּפְּל֞וּ חַֽלְלֵ֤י פְֿלִשְׁתִּים֙ בְּדֶֿ֣רֶךְֿ שַֽׁעֲרַ֔יִם וְעַדֿ־גַּ֖תֿ וְעַדֿ־עֶקְרֽוֹן׃
[‏נג] וַיָּשֻׁ֙בֿוּ֙ בְּנֵ֣י יִשְׂרָאֵ֔ל מִדְּלֹ֖ק אַֽחֲרֵ֣י פְֿלִשְׁתִּ֑ים וַיָּשֹׁ֖סּוּ אֶתֿ־מַֽחֲנֵיהֶֽם׃
[‏נד] וַיִּקַּ֤ח דָּוִד֙ אֶתֿ־רֹ֣אֿשׁ הַפְּלִשְׁתִּ֔י וַיְבִֿאֵ֖הוּ יְרֽוּשָׁלָ֑‍ִם וְאֶתֿ־כֵּלָ֖יו שָׂ֥ם בְּאָֽהֳלֽוֹ׃ס
[‏נה] וְכִֿרְא֨וֹתֿ שָׁא֜וּל אֶתֿ־דָּוִ֗דֿ יֹצֵא֙ לִקְרַ֣אֿתֿ הַפְּלִשְׁתִּ֔י אָמַ֗ר אֶל־אַבְֿנֵר֙ שַׂ֣ר הַצָּבָ֔א בֶּן־מִי־זֶ֥הֿ הַנַּ֖עַר אַבְֿנֵ֑ר וַיֹּ֣אֿמֶר אַבְֿנֵ֔ר חֵֽי־נַפְֿשְׁךָֿ֥ הַמֶּ֖לֶךְֿ אִם־יָדָֽֿעְתִּי׃
[‏נו] וַיֹּ֖אֿמֶר הַמֶּ֑לֶךְֿ שְׁאַ֣ל אַתָּ֔הֿ בֶּן־מִי־זֶ֖הֿ הָעָֽלֶם׃ס
[‏נז] וּכְֿשׁ֣וּבֿ דָּוִ֗דֿ מֵֽהַכּוֹת֙ אֶתֿ־הַפְּלִשְׁתִּ֔י וַיִּקַּ֤ח אֹתֿוֹ֙ אַבְֿנֵ֔ר וַיְבִֿאֵ֖הוּ לִפְֿנֵ֣י שָׁא֑וּל וְרֹ֥אֿשׁ הַפְּלִשְׁתִּ֖י בְּיָדֽֿוֹ׃
[‏נח] וַיֹּ֤אֿמֶר אֵלָיו֙ שָׁא֔וּל בֶּן־מִ֥י אַתָּ֖הֿ הַנָּ֑עַר וַיֹּ֣אֿמֶר דָּוִ֔דֿ בֶּֽן־עַבְֿדְּךָֿ֥ יִשַׁ֖י בֵּ֥יתֿ הַלַּחְמִֽי׃

פרק יח
[‏א] וַיְהִ֗י כְּכַֿלֹּתֿוֹ֙ לְדַֿבֵּ֣ר אֶל־שָׁא֔וּל וְנֶ֙פֶֿשׁ֙ יְה֣וֹנָתָ֔ן נִקְשְׁרָ֖הֿ בְּנֶ֣פֶֿשׁ דָּוִ֑דֿ // כתיב // ויאהב֥ו // קרי // וַיֶּאֱהָבֵ֥הוּ יְהֽוֹנָתָֿ֖ן כְּנַפְֿשֽׁוֹ׃
[‏ב] וַיִּקָּחֵ֥הוּ שָׁא֖וּל בַּיּ֣וֹם הַה֑וּא וְלֹ֣א נְתָֿנ֔וֹ לָשׁ֖וּבֿ בֵּ֥יתֿ אָבִֽֿיו׃
[‏ג] וַיִּכְֿרֹ֧תֿ יְהֽוֹנָתָֿ֛ן וְדָֿוִ֖דֿ בְּרִ֑יתֿ בְּאַֽהֲבָֿתֿ֥וֹ אֹתֿ֖וֹ כְּנַפְֿשֽׁוֹ׃
[‏ד] וַיִּתְֿפַּשֵּׁ֣ט יְהֽוֹנָתָ֗ן אֶֽתֿ־הַמְּעִיל֙ אֲשֶׁ֣ר עָלָ֔יו וַֽיִּתְּנֵ֖הוּ לְדָֿוִ֑דֿ וּמַדָּ֕יו וְעַדֿ־חַרְבּ֥וֹ וְעַדֿ־קַשְׁתּ֖וֹ וְעַדֿ־חֲגֹֿרֽוֹ׃
[‏ה] וַיֵּצֵ֨א דָֿוִ֜דֿ בְּכֹֿל֩ אֲשֶׁ֨ר יִשְׁלָחֶ֤נּוּ שָׁאוּל֙ יַשְׂכִּ֔יל וַיְשִׂמֵ֣הוּ שָׁא֔וּל עַ֖ל אַנְשֵׁ֣י הַמִּלְחָמָ֑הֿ וַיִּיטַב֙ בְּעֵינֵ֣י כָֿל־הָעָ֔ם וְגַ֕ם בְּעֵינֵ֖י עַבְֿדֵֿ֥י שָׁאֽוּל׃פ
[‏ו] וַיְהִ֣י בְּבֿוֹאָ֗ם בְּשׁ֤וּבֿ דָּוִד֙ מֵֽהַכּ֣וֹתֿ אֶתֿ־הַפְּלִשְׁתִּ֔י וַתֵּצֶ֨אֿנָהֿ הַנָּשִׁ֜ים מִכָּל־עָרֵ֤י יִשְׂרָאֵל֙ // כתיב // לש֣ור // קרי // לָשִׁ֣יר וְהַמְּחֹל֔וֹתֿ לִקְרַ֖אֿתֿ שָׁא֣וּל הַמֶּ֑לֶךְֿ בְּתֻֿפִּ֥ים בְּשִׂמְחָ֖הֿ וּבְֿשָֽׁלִשִֽׁים׃
[‏ז] וַֽתַּֽעֲנֶ֛ינָהֿ הַנָּשִׁ֥ים הַֽמְשַֽׂחֲק֖וֹתֿ וַתֹּאֿמַ֑רְןָ הִכָּ֤הֿ שָׁאוּל֙ // כתיב // באלפ֔ו // קרי // בַּאֲלָפָ֔יו וְדָֿוִ֖דֿ // כתיב // ברבבתו // קרי // בְּרִבְבֹתָֽיו׃
[‏ח] וַיִּ֨חַר לְשָׁא֜וּל מְאֹ֗דֿ וַיֵּ֤רַע בְּעֵינָיו֙ הַדָּבָֿ֣ר הַזֶּ֔הֿ וַיֹּ֗אֿמֶר נָֽתְֿנ֤וּ לְדָֿוִד֙ רְבָֿב֔וֹתֿ וְלִ֥י נָֽתְֿנ֖וּ הָֽאֲלָפִֿ֑ים וְע֥וֹדֿ ל֖וֹ אַ֥ךְֿ הַמְּלוּכָֽֿהֿ׃
[‏ט] וַיְהִ֥י שָׁא֖וּל // כתיב // עו֣ן // קרי // עוֹיֵ֣ן אֶתֿ־דָּוִ֑דֿ מֵֽהַיּ֥וֹם הַה֖וּא וָהָֽלְאָהֿ׃ס
[‏י] וַיְהִ֣י מִֽמָּֽחֳרָ֗תֿ וַתִּצְלַ֣ח רוּחַ֩ אֱלֹהִ֨ים׀ רָעָ֤הֿ׀ אֶל־שָׁאוּל֙ וַיִּֽתְֿנַבֵּ֣א בְֿתֽֿוֹךְֿ־הַבַּ֔יִתֿ וְדָֿוִ֛דֿ מְנַגֵּ֥ן בְּיָדֿ֖וֹ כְּי֣וֹם׀ בְּי֑וֹם וְהַֽחֲנִ֖יתֿ בְּיַדֿ־שָׁאֽוּל׃
[‏יא] וַיָּ֤טֶל שָׁאוּל֙ אֶתֿ־הַֽחֲנִ֔יתֿ וַיֹּ֕אֿמֶר אַכֶּ֥הֿ בְֿדָֿוִ֖דֿ וּבַֿקִּ֑יר וַיִּסֹּ֥בֿ דָּוִ֛דֿ מִפָּנָ֖יו פַּֽעֲמָֽיִם׃
[‏יב] וַיִּרָ֥א שָׁא֖וּל מִלִּפְֿנֵ֣י דָֿוִ֑דֿ כִּֽי־הָיָ֤הֿ יְהֹוָה֙ עִמּ֔וֹ וּמֵעִ֥ם שָׁא֖וּל סָֽר׃
[‏יג] וַיְסִרֵ֤הוּ שָׁאוּל֙ מֵֽעִמּ֔וֹ וַיְשִׂמֵ֥הוּ ל֖וֹ שַׂר־אָ֑לֶףֿ וַיֵּצֵ֥א וַיָּבֹֿ֖א לִפְֿנֵ֥י הָעָֽם׃ס
[‏יד] וַיְהִ֥י דָֿוִ֛דֿ לְכָֿל־// כתיב // דרכ֖ו // קרי // דּּרָכָ֖יו מַשְׂכִּ֑יל וַֽיהֹוָ֖ה עִמּֽוֹ׃
[‏טו] וַיַּ֣רְא שָׁא֔וּל אֲשֶׁר־ה֖וּא מַשְׂכִּ֣יל מְאֹ֑דֿ וַיָּ֖גָֿר מִפָּנָֽיו׃
[‏טז] וְכָֿל־יִשְׂרָאֵל֙ וִֽיהוּדָ֔הֿ אֹהֵ֖בֿ אֶתֿ־דָּוִ֑דֿ כִּי־ה֛וּא יוֹצֵ֥א וָבָֿ֖א לִפְֿנֵיהֶֽם׃ס
[‏יז] וַיֹּ֨אֿמֶר שָׁא֜וּל אֶל־דָּוִ֗דֿ הִנֵּה֩ בִֿתִּ֨י הַגְּדֿוֹלָ֤הֿ מֵרַב֙ אֹתָֿהּ֙ אֶתֶּן־לְךָֿ֣ לְאִשָּׁ֔הֿ אַ֚ךְֿ הֱיֵהֿ־לִ֣י לְבֶֿן־חַ֔יִל וְהִלָּחֵ֖ם מִלְחֲמ֣וֹתֿ יְהֹוָ֑ה וְשָׁא֣וּל אָמַ֗ר אַל־תְּהִ֤י יָדִֿי֙ בּ֔וֹ וּתְֿהִי־בֿ֖וֹ יַדֿ־פְּלִשְׁתִּֽים׃ס
[‏יח] וַיֹּ֨אֿמֶר דָּוִ֜דֿ אֶל־שָׁא֗וּל מִ֤י אָֽנֹכִֿי֙ וּמִ֣י חַיַּ֔י מִשְׁפַּ֥חַתֿ אָבִֿ֖י בְּיִשְׂרָאֵ֑ל כִּי־אֶֽהְיֶ֥הֿ חָתָֿ֖ן לַמֶּֽלֶךְֿ׃
[‏יט] וַיְהִ֗י בְּעֵ֥תֿ תֵּ֛תֿ אֶתֿ־מֵרַ֥בֿ בַּתֿ־שָׁא֖וּל לְדָֿוִ֑דֿ וְהִ֧יא נִתְּנָ֛הֿ לְעַדְֿרִיאֵ֥ל הַמְּחֹֽלָתִֿ֖י לְאִשָּֽׁהֿ׃
[‏כ] וַתֶּֽאֱהַ֛בֿ מִיכַֿ֥ל בַּתֿ־שָׁא֖וּל אֶתֿ־דָּוִ֑דֿ וַיַּגִּ֣דֿוּ לְשָׁא֔וּל וַיִּשַׁ֥ר הַדָּבָֿ֖ר בְּעֵינָֽיו׃
[‏כא] וַיֹּ֨אֿמֶר שָׁא֜וּל אֶתְּנֶ֤נָּהֿ לּוֹ֙ וּתְֿהִי־ל֣וֹ לְמוֹקֵ֔שׁ וּתְֿהִי־בֿ֖וֹ יַדֿ־פְּלִשְׁתִּ֑ים וַיֹּ֤אֿמֶר שָׁאוּל֙ אֶל־דָּוִ֔דֿ בִּשְׁתַּ֛יִם תִּתְֿחַתֵּ֥ן בִּ֖י הַיּֽוֹם׃
[‏כב] וַיְצַ֨ו שָׁא֜וּל אֶתֿ־עבד֗ו דַּבְּר֨וּ אֶל־דָּוִ֤דֿ בַּלָּט֙ לֵאֿמֹ֔ר הִנֵּ֨הֿ חָפֵֿ֤ץ בְּךָ֙ הַמֶּ֔לֶךְֿ וְכָֿל־עֲבָֿדָֿ֖יו אֲהֵבֿ֑וּךָֿ וְעַתָּ֖הֿ הִתְֿחַתֵּ֥ן בַּמֶּֽלֶךְֿ׃
[‏כג] וַֽיְדַֿבְּר֞וּ עַבְֿדֵֿ֤י שָׁאוּל֙ בְּאָזְנֵ֣י דָֿוִ֔דֿ אֶתֿ־הַדְּבָֿרִ֖ים הָאֵ֑לֶּהֿ וַיֹּ֣אֿמֶר דָּוִ֗דֿ הַֽנְקַלָּ֤הֿ בְֿעֵֽינֵיכֶֿם֙ הִתְֿחַתֵּ֣ן בַּמֶּ֔לֶךְֿ וְאָֽנֹכִֿ֖י אִֽישׁ־רָ֥שׁ וְנִקְלֶֽהֿ׃
[‏כד] וַיַּגִּ֜דֿוּ עַבְֿדֵֿ֥י שָׁא֛וּל ל֖וֹ לֵאֿמֹ֑ר כַּדְּבָֿרִ֥ים הָאֵ֖לֶּהֿ דִּבֶּ֥ר דָּוִֽדֿ׃פ
[‏כה] וַיֹּ֨אֿמֶר שָׁא֜וּל כֹּהֿ־תֹֽֿאֿמְר֣וּ לְדָֿוִ֗דֿ אֵֽין־חֵ֤פֶֿץ לַמֶּ֙לֶךְ֙ בְּמֹ֔הַר כִּ֗י‌ בְּמֵאָה֙ עָרְל֣וֹתֿ פְּלִשְׁתִּ֔ים לְהִנָּקֵ֖ם בְּאֹֽיְבֵֿ֣י הַמֶּ֑לֶךְֿ וְשָׁא֣וּל חָשַׁ֔בֿ לְהַפִּ֥יל אֶתֿ־דָּוִ֖דֿ בְּיַדֿ־פְּלִשְׁתִּֽים׃
[‏כו] וַיַּגִּ֨דֿוּ עֲבָֿדָֿ֤יו לְדָֿוִד֙ אֶתֿ־הַדְּבָֿרִ֣ים הָאֵ֔לֶּהֿ וַיִּשַׁ֤ר הַדָּבָֿר֙ בְּעֵינֵ֣י דָֿוִ֔דֿ לְהִתְֿחַתֵּ֖ן בַּמֶּ֑לֶךְֿ וְלֹ֥א מָֽלְא֖וּ הַיָּמִֽים׃
[‏כז] וַיָּ֨קָם דָּוִ֜דֿ וַיֵּ֣לֶךְֿ׀ ה֣וּא וַֽאֲנָשָׁ֗יו וַיַּ֣ךְֿ בַּפְּלִשְׁתִּים֘ מָאֿתַֿ֣יִם אִישׁ֒ וַיָּבֵֿ֤א דָֿוִד֙ אֶתֿ־עָרְלֹ֣תֵֿיהֶ֔ם וַיְמַלְא֣וּם לַמֶּ֔לֶךְֿ לְהִתְֿחַתֵּ֖ן בַּמֶּ֑לֶךְֿ וַיִּֽתֶּן־ל֥וֹ שָׁא֛וּל אֶתֿ־מִיכַֿ֥ל בִּתּ֖וֹ לְאִשָּֽׁהֿ׃
[‏כח] וַיַּ֤רְא שָׁאוּל֙ וַיֵּ֔דַֿע כִּ֥י יְהֹוָ֖ה עִם־דָּוִ֑דֿ וּמִיכַֿ֥ל‌ בַּתֿ־שָׁא֖וּל אֲהֵבַֽֿתְֿהוּ׃
[‏כט] וַיֹּ֣אֿסֶףֿ שָׁא֗וּל לֵרֹ֛א מִפְּנֵ֥י דָֿוִ֖דֿ ע֑וֹדֿ וַיְהִ֥י שָׁא֛וּל אֹיֵ֥בֿ אֶתֿ־דָּוִ֖דֿ כָּל־הַיָּמִֽים׃ס
[‏ל] וַיֵּֽצְא֖וּ שָׂרֵ֣י פְֿלִשְׁתִּ֑ים וַיְהִ֣י׀ מִדֵּ֣י צֵאֿתָ֗ם שָׂכַֿ֤ל דָּוִד֙ מִכֹּל֙ עַבְֿדֵֿ֣י שָׁא֔וּל וַיִּיקַ֥ר שְׁמ֖וֹ מְאֹֽדֿ׃ס

פרק יט
[‏א] וַיְדַֿבֵּ֣ר שָׁא֗וּל אֶל־יֽוֹנָתָֿ֤ן בְּנוֹ֙ וְאֶל־כָּל־עֲבָֿדָ֔יו לְהָמִ֖יתֿ אֶתֿ־דָּוִ֑דֿ וִיהֽוֹנָתָֿן֙ בֶּן־שָׁא֔וּל חָפֵֿ֥ץ בְּדָֿוִ֖דֿ מְאֹֽדֿ׃
[‏ב] וַיַּגֵּ֤דֿ יְהֽוֹנָתָֿן֙ לְדָֿוִ֣דֿ לֵאֿמֹ֔ר מְבַֿקֵּ֛שׁ שָׁא֥וּל אָבִֿ֖י לַֽהֲמִיתֶֿ֑ךָֿ וְעַתָּה֙ הִשָּֽׁמֶר־נָ֣א בַֿבֹּ֔קֶר וְיָֽשַׁבְֿתָּ֥ בַֿסֵּ֖תֶֿר וְנַחְבֵּֽאֿתָֿ׃
[‏ג] וַֽאֲנִ֨י אֵצֵ֜א וְעָֽמַדְֿתִּ֣י לְיַדֿ־אָבִ֗י בַּשָּׂדֶֿה֙ אֲשֶׁ֣ר אַתָּ֣הֿ שָׁ֔ם וַֽאֲנִ֕י אֲדַֿבֵּ֥ר בְּךָֿ֖ אֶל־אָבִֿ֑י וְרָאִ֥יתִֿי מָ֖הֿ וְהִגַּ֥דְֿתִּי לָֽךְֿ׃ס
[‏ד] וַיְדַֿבֵּ֨ר יְהֽוֹנָתָֿ֤ן בְּדָֿוִד֙ ט֔וֹבֿ אֶל־שָׁא֖וּל אָבִֿ֑יו וַיֹּ֣אֿמֶר אֵ֠לָיו אַל־יֶֽחֱטָ֨א הַמֶּ֜לֶךְֿ בְּעַבְֿדּ֣וֹ בְֿדָֿוִ֗דֿ כִּ֣י ל֤וֹא חָטָא֙ לָ֔ךְֿ וְכִֿ֥י מַֽעֲשָׂ֖יו טוֹבֿ־לְךָֿ֥ מְאֹֽדֿ׃
[‏ה] וַיָּשֶׂם֩ אֶתֿ־נַפְֿשׁ֨וֹ בְֿכַֿפּ֜וֹ וַיַּ֣ךְֿ אֶתֿ־הַפְּלִשְׁתִּ֗י וַיַּ֨עַשׂ יְהֹוָ֜ה תְּשׁוּעָ֤הֿ גְֿדֿוֹלָה֙ לְכָֿל־יִשְׂרָאֵ֔ל רָאִ֖יתָֿ וַתִּשְׂמָ֑ח וְלָ֤מָּהֿ תֶֽֿחֱטָא֙ בְּדָֿ֣ם נָקִ֔י לְהָמִ֥יתֿ אֶתֿ־דָּוִ֖דֿ חִנָּֽם׃
[‏ו] וַיִּשְׁמַ֥ע שָׁא֖וּל בְּק֣וֹל יְהֽוֹנָתָֿ֑ן וַיִּשָּׁבַֿ֣ע שָׁא֔וּל חַי־יְהֹוָ֖ה אִם־יוּמָֽתֿ׃
[‏ז] וַיִּקְרָ֤א יְהֽוֹנָתָֿן֙ לְדָֿוִ֔דֿ וַיַּגֶּדֿ־לוֹ֙ יְה֣וֹנָתָ֔ן אֵ֥תֿ כָּל־הַדְּבָֿרִ֖ים הָאֵ֑לֶּהֿ וַיָּבֵ֨א יְהֽוֹנָתָֿ֤ן אֶתֿ־דָּוִד֙ אֶל־שָׁא֔וּל וַיְהִ֥י לְפָֿנָ֖יו כְּאֶתְֿמ֥וֹל שִׁלְשֽׁוֹם׃ס
[‏ח] וַתּ֥וֹסֶףֿ הַמִּלְחָמָ֖הֿ לִֽהְי֑וֹתֿ וַיֵּצֵ֨א דָֿוִ֜דֿ וַיִּלָּ֣חֶם בַּפְּלִשְׁתִּ֗ים וַיַּ֤ךְֿ בָּהֶם֙ מַכָּ֣הֿ גְֿדֿוֹלָ֔הֿ וַיָּנֻ֖סוּ מִפָּנָֽיו׃
[‏ט] וַתְּהִי֩ ר֨וּחַ יְהֹוָ֤ה׀ רָעָה֙ אֶל־שָׁא֔וּל וְהוּא֙ בְּבֵֿיתֿ֣וֹ יוֹשֵׁ֔בֿ וַֽחֲנִיתֿ֖וֹ בְּיָדֿ֑וֹ וְדָֿוִ֖דֿ מְנַגֵּ֥ן בְּיָֽדֿ׃
[‏י] וַיְבַֿקֵּ֨שׁ שָׁא֜וּל לְהַכּ֤וֹתֿ בַּֽחֲנִית֙ בְּדָֿוִ֣דֿ וּבַֿקִּ֔יר וַיִּפְֿטַר֙ מִפְּנֵ֣י שָׁא֔וּל וַיַּ֥ךְֿ אֶתֿ־הַֽחֲנִ֖יתֿ בַּקִּ֑יר וְדָֿוִ֛דֿ נָ֥ס וַיִּמָּלֵ֖ט בַּלַּ֥יְלָהֿ הֽוּא׃פ
[‏יא] וַיִּשְׁלַח֩ שָׁא֨וּל מַלְאָכִ֜ים אֶל־בֵּ֤יתֿ דָּוִד֙ לְשָׁמְר֔וֹ וְלַֽהֲמִיתֿ֖וֹ בַּבֹּ֑קֶר וַתַּגֵּ֣דֿ לְדָֿוִ֗דֿ מִיכַֿ֤ל אִשְׁתּוֹ֙ לֵאֿמֹ֔ר אִם־אֵ֨ינְךָ֜ מְמַלֵּ֤ט אֶתֿ־נַפְֿשְׁךָ֙ הַלַּ֔יְלָהֿ מָחָ֖ר אַתָּ֥הֿ מוּמָֽתֿ׃
[‏יב] וַתֹּ֧רֶדֿ מִיכַֿ֛ל אֶתֿ־דָּוִ֖דֿ בְּעַ֣דֿ הַֽחַלּ֑וֹן וַיֵּ֥לֶךְֿ וַיִּבְֿרַ֖ח וַיִּמָּלֵֽט׃
[‏יג] וַתִּקַּ֨ח מִיכַ֜ל אֶתֿ־הַתְּרָפִ֗ים וַתָּ֙שֶׂם֙ אֶל־הַמִּטָּ֔הֿ וְאֵת֙ כְּבִֿ֣יר הָֽעִזִּ֔ים שָׂ֖מָהֿ מְרַֽאֲשֹׁתָֿ֑יו וַתְּכַֿ֖ס בַּבָּֽגֶֿדֿ׃ס
[‏יד] וַיִּשְׁלַ֥ח שָׁא֛וּל מַלְאָכִֿ֖ים לָקַ֣חַתֿ אֶתֿ־דָּוִ֑דֿ וַתֹּ֖אֿמֶר חֹלֶ֥הֿ הֽוּא׃ס
[‏טו] וַיִּשְׁלַ֤ח שָׁאוּל֙ אֶתֿ־הַמַּלְאָכִ֔ים לִרְא֥וֹתֿ אֶתֿ־דָּוִ֖דֿ לֵאֿמֹ֑ר הַֽעֲל֨וּ אֹתֿ֧וֹ בַֿמִּטָּ֛הֿ אֵלַ֖י לַֽהֲמִתֽֿוֹ׃
[‏טז] וַיָּבֹ֙אוּ֙ הַמַּלְאָכִ֔ים וְהִנֵּ֥הֿ הַתְּרָפִֿ֖ים אֶל־הַמִּטָּ֑הֿ וּכְֿבִֿ֥יר הָֽעִזִּ֖ים מְרַֽאֲשֹׁתָֽֿיו׃ס
[‏יז] וַיֹּ֨אֿמֶר שָׁא֜וּל אֶל־מִיכַ֗ל לָ֤מָּהֿ כָּכָֿה֙ רִמִּיתִ֔נִי וַתְּשַׁלְּחִ֥י אֶתֿ־אֹֽיְבִֿ֖י וַיִּמָּלֵ֑ט וַתֹּ֤אֿמֶר מִיכַֿל֙ אֶל־שָׁא֔וּל הוּא־אָמַ֥ר אֵלַ֛י שַׁלְּחִ֖נִי לָמָ֥הֿ אֲמִיתֵֽֿךְֿ׃
[‏יח] וְדָֿוִ֨דֿ בָּרַ֜ח וַיִּמָּלֵ֗ט וַיָּבֹֿ֤א אֶל־שְׁמוּאֵל֙ הָֽרָמָ֔תָֿהֿ וַיַּ֨גֶּדֿ־ל֔וֹ אֵ֛תֿ כָּל־אֲשֶׁ֥ר עָֽשָׂהֿ־ל֖וֹ שָׁא֑וּל וַיֵּ֤לֶךְֿ הוּא֙ וּשְׁמוּאֵ֔ל וַיֵּֽשְׁבֿ֖וּ // כתיב // בנויֽת // קרי // בְּנָיֽוֹתְְְֵֵֿ׃
[‏יט] וַיֻּגַּ֥דֿ לְשָׁא֖וּל לֵאֿמֹ֑ר הִנֵּ֣הֿ דָֿוִ֔דֿ // כתיב // בנוי֖ת // קרי // בְּנָי֖וֹת בָּרָמָֽהֿ׃
[‏כ] וַיִּשְׁלַ֨ח שָׁא֣וּל מַלְאָכִֿים֘ לָקַ֣חַתֿ אֶתֿ־דָּוִד֒ וַיַּ֗רְא אֶֽתֿ־לַֽהֲקַ֤תֿ הַנְּבִֿיאִים֙ נִבְּאִ֔ים וּשְׁמוּאֵ֕ל עֹמֵ֥דֿ נִצָּ֖בֿ עֲלֵיהֶ֑ם וַתְּהִ֞י עַֽל־מַלְאֲכֵֿ֤י שָׁאוּל֙ ר֣וּחַ אֱלֹהִ֔ים וַיִּֽתְֿנַבְּא֖וּ גַּם־הֵֽמָּהֿ׃
[‏כא] וַיַּגִּ֣דֿוּ לְשָׁא֗וּל וַיִּשְׁלַח֙ מַלְאָכִֿ֣ים אֲחֵרִ֔ים וַיִּֽתְֿנַבְּא֖וּ גַּם־הֵ֑מָּהֿ ס וַיֹּ֣סֶףֿ שָׁא֗וּל וַיִּשְׁלַח֙ מַלְאָכִֿ֣ים שְׁלִשִׁ֔ים וַיִּֽתְֿנַבְּא֖וּ גַּם־הֵֽמָּהֿ׃
[‏כב] וַיֵּ֨לֶךְֿ גַּם־ה֜וּא הָֽרָמָ֗תָֿהֿ וַיָּבֹֿא֙ עַדֿ־בּ֤וֹר הַגָּדֿוֹל֙ אֲשֶׁ֣ר בַּשֶּׂ֔כֿוּ וַיִּשְׁאַ֣ל וַיֹּ֔אֿמֶר אֵיפֹֿ֥הֿ שְׁמוּאֵ֖ל וְדָֿוִ֑דֿ וַיֹּ֕אֿמֶר הִנֵּ֖הֿ // כתיב // בנוי֥ת // קרי // בְּנָי֥וֹת בָּרָמָֽהֿ׃
[‏כג] וַיֵּ֣לֶךְֿ שָׁ֔ם אֶל־נוי֖ת בָּרָמָ֑הֿ וַתְּהִי֩ עָלָ֨יו גַּם־ה֜וּא ר֣וּחַ אֱלֹהִ֗ים וַיֵּ֤לֶךְֿ הָלוֹךְ֙ וַיִּֽתְֿנַבֵּ֔א עַדֿ־בֹּא֖וֹ // כתיב // בנוי֥ת // קרי // בְּנָי֥וֹת בָּרָמָֽהֿ׃
[‏כד] וַיִּפְֿשַׁ֨ט גַּם־ה֜וּא בְּגָֿדָ֗יו וַיִּֽתְֿנַבֵּ֤א גַֿם־הוּא֙ לִפְֿנֵ֣י שְׁמוּאֵ֔ל וַיִּפֹּ֣ל עָרֹ֔ם כָּל־הַיּ֥וֹם הַה֖וּא וְכָֿל־הַלָּ֑יְלָהֿ עַל־כֵּן֙ יֹֽאֿמְר֔וּ הֲגַֿ֥ם שָׁא֖וּל בַּנְּבִֿיאִֽם׃פ

פרק כ
[‏א] וַיִּבְֿרַ֣ח דָּוִ֔דֿ // כתיב // מנוי֖ת // קרי // מִנָּיֹ֖ותֿ בָּרָמָ֑הֿ וַיָּבֹ֞א וַיֹּ֣אֿמֶר׀ לִפְֿנֵ֣י יְהֽוֹנָתָ֗ן מֶ֤הֿ עָשִׂ֙יתִֿי֙ מֶֽהֿ־עֲוֹנִ֤י וּמֶֽהֿ־חַטָּאֿתִֿי֙ לִפְֿנֵ֣י אָבִ֔יךָֿ כִּ֥י מְבַֿקֵּ֖שׁ אֶתֿ־נַפְֿשִֽׁי׃
[‏ב] וַיֹּ֨אֿמֶר ל֣וֹ חָלִילָה֘ לֹ֣א תָֿמוּת֒ הִנֵּ֡הֿ // כתיב // לו־ע֨שה // קרי // לֹא־יַֽעֲשֶׂ֨ה אָבִ֜י דָּבָֿ֣ר גָּד֗וֹל א֚וֹ דָּבָֿ֣ר קָטֹ֔ן וְלֹ֥א יִגְֿלֶ֖הֿ אֶתֿ־אָזְנִ֑י וּמַדּוּעַ֩ יַסְתִּ֨יר אָבִֿ֥י מִמֶּ֛נִּי אֶתֿ־הַדָּבָֿ֥ר הַזֶּ֖הֿ אֵ֥ין זֹֽאֿתֿ׃
[‏ג] וַיִּשָּׁבַ֨ע ע֜וֹדֿ דָּוִ֗דֿ וַיֹּ֙אֿמֶר֙ יָדֹ֨עַ יָדַ֜ע אָבִ֗יךָֿ כִּֽי־מָצָ֤אֿתִֿי חֵן֙ בְּעֵינֶ֔יךָֿ וַיֹּ֛אֿמֶר אַל־יֵֽדַֿע־זֹ֥אֿתֿ יְהֽוֹנָתָֿ֖ן פֶּן־יֵֽעָצֵ֑בֿ וְאוּלָ֗ם חַי־יְהֹוָה֙ וְחֵ֣י נַפְֿשֶׁ֔ךָֿ כִּ֣י כְֿפֶ֔שַׂע בֵּינִ֖י וּבֵֿ֥ין הַמָּֽוֶתֿ׃
[‏ד] וַיֹּ֥אֿמֶר יְהֽוֹנָתָֿ֖ן אֶל־דָּוִ֑דֿ מַהֿ־תֹּאֿמַ֥ר נַפְֿשְׁךָֿ֖ וְאֶֽעֱשֶׂהֿ־לָּֽךְֿ׃ס
[‏ה] וַיֹּ֨אֿמֶר דָּוִ֜דֿ אֶל־יְהֽוֹנָתָ֗ן הִֽנֵּהֿ־חֹ֙דֶֿשׁ֙ מָחָ֔ר וְאָֽנֹכִֿ֛י יָשֹׁבֿ־אֵשֵׁ֥בֿ עִם־הַמֶּ֖לֶךְֿ לֶֽאֱכֿ֑וֹל וְשִׁלַּחְתַּ֙נִי֙ וְנִסְתַּרְתִּ֣י בַֿשָּׂדֶ֔הֿ עַ֖דֿ הָעֶ֥רֶבֿ‌ הַשְּׁלִשִֽׁיתֿ׃
[‏ו] אִם־פָּקֹ֥דֿ יִפְֿקְדֵֿ֖נִי אָבִֿ֑יךָֿ וְאָֽמַרְתָּ֗ נִשְׁאֹל֩ נִשְׁאַ֨ל מִמֶּ֤נִּי דָֿוִד֙ לָרוּץ֙ בֵּֽיתֿ־לֶ֣חֶם עִיר֔וֹ כִּ֣י זֶ֧בַֿח הַיָּמִ֛ים שָׁ֖ם לְכָֿל־הַמִּשְׁפָּחָֽהֿ׃
[‏ז] אִם־כֹּ֥הֿ יֹאֿמַ֛ר ט֖וֹבֿ שָׁל֣וֹם לְעַבְֿדֶּ֑ךָֿ וְאִם־חָרֹ֤הֿ יֶֽחֱרֶה֙ ל֔וֹ דַּ֕ע כִּֽי־כָֿלְתָֿ֥הֿ הָֽרָעָ֖הֿ מֵֽעִמּֽוֹ׃
[‏ח] וְעָשִׂ֤יתָֿ חֶ֙סֶד֙ עַל־עַבְֿדֶּ֔ךָֿ כִּ֚י בִּבְֿרִ֣יתֿ יְהֹוָ֔ה הֵבֵֿ֥אֿתָֿ אֶֽתֿ־עַבְֿדְּךָֿ֖ עִמָּ֑ךְֿ וְאִם־יֶשׁ־בִּ֤י עָוֹן֙ הֲמִיתֵֿ֣נִי אַ֔תָּהֿ וְעַדֿ־אָבִֿ֖יךָֿ לָֽמָּהֿ־זֶּ֥הֿ תְֿבִֿיאֵֽנִי׃ס
[‏ט] וַיֹּ֥אֿמֶר יְהֽוֹנָתָֿ֖ן חָלִ֣ילָהֿ לָּ֑ךְֿ כִּ֣י׀ אִם־יָדֹֿ֣עַ אֵדַ֗ע כִּֽי־כָֿלְתָ֨הֿ הָֽרָעָ֜הֿ מֵעִ֤ם אָבִֿי֙ לָבֿ֣וֹא עָלֶ֔יךָֿ וְלֹ֥א אֹתָֿ֖הּ אַגִּ֥ידֿ לָֽךְֿ׃
[‏י] וַיֹּ֤אֿמֶר דָּוִד֙ אֶל־יְה֣וֹנָתָ֔ן מִ֖י יַגִּ֣ידֿ לִ֑י א֛וֹ מַהֿ־יַּעַנְךָֿ֥ אָבִֿ֖יךָֿ קָשָֽׁהֿ׃
[‏יא] וַיֹּ֤אֿמֶר יְהֽוֹנָתָֿן֙ אֶל־דָּוִ֔דֿ לְכָֿ֖הֿ וְנֵצֵ֣א הַשָּׂדֶֿ֑הֿ וַיֵּֽצְא֥וּ שְׁנֵיהֶ֖ם הַשָּׂדֶֽֿהֿ׃ס
[‏יב] וַיֹּ֨אֿמֶר יְהֽוֹנָתָ֜ן אֶל־דָּוִ֗דֿ יְהֹוָ֞ה אֱלֹהֵ֤י יִשְׂרָאֵל֙ כִּֽי־אֶחְקֹ֣ר אֶתֿ־אָבִ֗י כָּעֵ֤תֿ׀ מָחָר֙ הַשְּׁלִשִׁ֔יתֿ וְהִנֵּהֿ־ט֖וֹבֿ אֶל־דָּוִ֑דֿ וְלֹֽא־אָז֙ אֶשְׁלַ֣ח אֵלֶ֔יךָֿ וְגָֿלִ֖יתִֿי אֶתֿ־אָזְנֶֽךָֿ׃
[‏יג] כֹּֽהֿ־יַֽעֲשֶׂה֩ יְהֹוָ֨ה לִֽיהוֹנָתָ֜ן וְכֹֿ֣הֿ יֹסִ֗יףֿ כִּֽי־יֵיטִ֨בֿ אֶל־אָבִֿ֤י אֶתֿ־הָֽרָעָה֙ עָלֶ֔יךָֿ וְגָֿלִ֙יתִֿי֙ אֶתֿ־אָזְנֶ֔ךָֿ וְשִׁלַּחְתִּ֖יךָֿ וְהָֽלַכְֿתָּ֣ לְשָׁל֑וֹם וִיהִ֤י יְהֹוָה֙ עִמָּ֔ךְֿ כַּֽאֲשֶׁ֥ר הָיָ֖הֿ עִם־אָבִֽֿי׃
[‏יד] וְל֖אֺ אִם־עוֹדֶֿ֣נִּי חָ֑י וְלֹא־תַֽֿעֲשֶׂ֧הֿ עִמָּדִֿ֛י חֶ֥סֶדֿ יְהֹוָ֖ה וְלֹ֥א אָמֽוּתֿ׃
[‏טו] וְלֹֽא־תַֿכְֿרִ֧תֿ אֶֽתֿ־חַסְדְּךָֿ֛ מֵעִ֥ם בֵּיתִֿ֖י עַדֿ־עוֹלָ֑ם וְל֗אֺ בְּהַכְֿרִ֤תֿ יְהֹוָה֙ אֶתֿ־אֹֽיְבֵֿ֣י דָֿוִ֔דֿ אִ֕ישׁ מֵעַ֖ל פְּנֵ֥י הָֽאֲדָֿמָֽהֿ׃
[‏טז] וַיִּכְֿרֹ֥תֿ יְהֽוֹנָתָֿ֖ן עִם־בֵּ֣יתֿ דָּוִ֑דֿ וּבִֿקֵּ֣שׁ יְהֹוָ֔ה מִיַּ֖דֿ אֹֽיְבֵֿ֥י דָֿוִֽדֿ׃
[‏יז] וַיּ֤וֹסֶףֿ יְהֽוֹנָתָֿן֙ לְהַשְׁבִּ֣יעַ‌ אֶתֿ־דָּוִ֔דֿ בְּאַֽהֲבָֿתֿ֖וֹ אֹתֿ֑וֹ כִּי־אַֽהֲבַֿ֥תֿ נַפְֿשׁ֖וֹ אֲהֵבֽֿוֹ׃ס
[‏יח] וַיֹּֽאֿמֶר־ל֥וֹ יְהֽוֹנָתָֿ֖ן מָחָ֣ר חֹ֑דֶֿשׁ וְנִפְֿקַ֕דְֿתָּ כִּ֥י יִפָּקֵ֖דֿ מֽוֹשָׁבֶֽֿךָֿ׃
[‏יט] וְשִׁלַּשְׁתָּ֙ תֵּרֵ֣דֿ מְאֹ֔דֿ וּבָֿאֿתָ֙ אֶל־הַמָּק֔וֹם אֲשֶׁר־נִסְתַּ֥רְתָּ שָּׁ֖ם בְּי֣וֹם הַֽמַּֽעֲשֶׂ֑הֿ וְיָ֣שַׁבְֿתָּ֔ אֵ֖צֶל הָאֶ֥בֶֿן‌ הָאָֽזֶל׃
[‏כ] וַֽאֲנִ֕י שְׁלֹ֥שֶׁתֿ הַחִצִּ֖ים צִדָּ֣הֿ אוֹרֶ֑הֿ לְשַֽׁלַּח־לִ֖י לְמַטָּרָֽהֿ׃
[‏כא] וְהִנֵּה֙ אֶשְׁלַ֣ח אֶתֿ־הַנַּ֔עַר לֵ֖ךְֿ מְצָ֣א אֶתֿ־הַחִצִּ֑ים אִם־אָמֹר֩ אֹמַ֨ר לַנַּ֜עַר הִנֵּ֥הֿ הַחִצִּ֣ים׀ מִמְּךָֿ֣ וָהֵ֗נָּהֿ קָחֶ֧נּוּ׀ וָבֹֿ֛אָהֿ כִּֽי־שָׁל֥וֹם לְךָֿ֛ וְאֵ֥ין דָּבָֿ֖ר חַי־יְהֹוָֽה׃
[‏כב] וְאִם־כֹּ֤הֿ אֹמַר֙ לָעֶ֔לֶם הִנֵּ֥הֿ הַחִצִּ֖ים מִמְּךָֿ֣ וָהָ֑לְאָהֿ לֵ֕ךְֿ כִּ֥י שִֽׁלַּֽחֲךָֿ֖ יְהֹוָֽה׃
[‏כג] וְהַ֨דָּבָ֔ר אֲשֶׁ֥ר דִּבַּ֖רְנוּ אֲנִ֣י וָאָ֑תָּהֿ הִנֵּ֧הֿ יְהֹוָ֛ה בֵּינִ֥י וּבֵֽֿינְךָֿ֖ עַדֿ־עוֹלָֽם׃ס
[‏כד] וַיִּסָּתֵֿ֥ר דָּוִ֖דֿ בַּשָּׂדֶֿ֑הֿ וַיְהִ֣י הַחֹ֔דֶֿשׁ וַיֵּ֧שֶׁבֿ הַמֶּ֛לֶךְֿ על־הַלֶּ֖חֶם לֶֽאֱכֽֿוֹל׃
[‏כה] וַיֵּ֣שֶׁבֿ הַ֠מֶּלֶךְֿ עַל־מ֨וֹשָׁב֜וֹ כְּפַֿ֣עַם׀ בְּפַ֗עַם אֶל־מוֹשַׁב֙ הַקִּ֔יר וַיָּ֙קָם֙ יְה֣וֹנָתָ֔ן וַיֵּ֥שֶׁבֿ אַבְֿנֵ֖ר מִצַּ֣דֿ שָׁא֑וּל וַיִּפָּקֵ֖דֿ מְק֥וֹם דָּוִֽדֿ׃
[‏כו] וְלֹֽא־דִֿבֶּ֥ר שָׁא֛וּל מְא֖וּמָהֿ בַּיּ֣וֹם הַה֑וּא כִּ֤י אָמַר֙ מִקְרֶ֣הֿ ה֔וּא בִּלְתִּ֥י טָה֛וֹר ה֖וּא כִּי־לֹ֥א טָהֽוֹר׃ס
[‏כז] וַיְהִ֗י מִֽמָּֽחֳרַ֤תֿ הַחֹ֙דֶֿשׁ֙ הַשֵּׁנִ֔י וַיִּפָּקֵ֖דֿ מְק֣וֹם דָּוִ֑דֿ ס וַיֹּ֤אֿמֶר שָׁאוּל֙ אֶל־יְהֽוֹנָתָֿ֣ן בְּנ֔וֹ מַדּ֜וּעַ לֹא־בָֿ֧א בֶֿן־יִשַׁ֛י גַּם־תְּמ֥וֹל גַּם־הַיּ֖וֹם אֶל־הַלָּֽחֶם׃
[‏כח] וַיַּ֥עַן יְהֽוֹנָתָֿ֖ן אֶתֿ־שָׁא֑וּל נִשְׁאֹ֨ל נִשְׁאַ֥ל דָּוִ֛דֿ מֵֽעִמָּדִֿ֖י עַדֿ־בֵּ֥יתֿ לָֽחֶם׃
[‏כט] וַיֹּ֡אֿמֶר שַׁלְּחֵ֣נִי נָ֡א כִּ֣י זֶבַֿח֩ מִשְׁפָּחָ֨הֿ לָ֜נוּ בָּעִ֗יר וְה֤וּא‌ צִוָּֽהֿ־לִי֙ אָחִ֔י וְעַתָּ֗הֿ אִם־מָצָ֤אֿתִֿי חֵן֙ בְּעֵינֶ֔יךָֿ אִמָּ֥לְטָהֿ נָּ֖א וְאֶרְאֶ֣הֿ אֶתֿ־אֶחָ֑י עַל־כֵּ֣ן לֹא־בָ֔א אֶל־שֻׁלְחַ֖ן הַמֶּֽלֶךְֿ׃ס
[‏ל] וַיִּֽחַר־אַ֤ףֿ שָׁאוּל֙ בִּיה֣וֹנָתָ֔ן וַיֹּ֣אֿמֶר ל֔וֹ בֶּֽן־נַֽעֲוַ֖תֿ הַמַּרְדּ֑וּתֿ הֲל֣וֹא יָדַ֗עְתִּי כִּֽי־בֹֿחֵ֤ר אַתָּה֙ לְבֶֿן־יִשַׁ֔י לְבָ֨שְׁתְּךָ֔ וּלְבֹֿ֖שֶׁתֿ עֶרְוַ֥תֿ אִמֶּֽךָֿ׃
[‏לא] כִּ֣י כָֿל־הַיָּמִ֗ים אֲשֶׁ֤ר בֶּן־יִשַׁי֙ חַ֣י עַל־הָֽאֲדָֿמָ֔הֿ לֹ֥א תִֿכּ֖וֹן אַתָּ֣הֿ וּמַלְכֿוּתֶֿ֑ךָֿ וְעַתָּ֗הֿ שְׁלַ֨ח וְקַ֤ח אֹתֿוֹ֙ אֵלַ֔י כִּ֥י בֶֿן־מָ֖וֶתֿ הֽוּא׃
[‏לב] וַיַּ֙עַן֙ יְה֣וֹנָתָ֔ן אֶתֿ־שָׁא֖וּל אָבִֿ֑יו וַיֹּ֧אֿמֶר אֵלָ֛יו לָ֥מָּהֿ יוּמַ֖תֿ מֶ֥הֿ עָשָֽׂהֿ׃
[‏לג] וַיָּ֨טֶל שָׁא֧וּל אֶתֿ־הַֽחֲנִ֛יתֿ עָלָ֖יו לְהַכֹּתֿ֑וֹ וַיֵּדַֿע֙ יְה֣וֹנָתָ֔ן כִּי־כָֿ֥לָהֿ הִ֛יא מֵעִ֥ם אָבִֿ֖יו לְהָמִ֥יתֿ אֶתֿ־דָּוִֽדֿ׃ס
[‏לד] וַיָּ֧קָם יְהֽוֹנָתָֿ֛ן מֵעִ֥ם הַשֻּׁלְחָ֖ן בָּֽחֳרִי־אָ֑ףֿ וְלֹֽא־אָכַ֞ל בְּיֽוֹם־הַחֹ֤דֶֿשׁ הַשֵּׁנִי֙ לֶ֔חֶם כִּ֤י נֶעְצַב֙ אֶל־דָּוִ֔דֿ כִּ֥י הִכְֿלִמ֖וֹ אָבִֽֿיו׃ס
[‏לה] וַיְהִ֣י בַֿבֹּ֔קֶר וַיֵּצֵ֧א יְהֽוֹנָתָֿ֛ן הַשָּׂדֶֿ֖הֿ לְמוֹעֵ֣דֿ דָּוִ֑דֿ וְנַ֥עַר קָטֹ֖ן עִמּֽוֹ׃
[‏לו] וַיֹּ֣אֿמֶר לְנַֽעֲר֔וֹ רֻ֗ץ מְצָ֥א נָא֙ אֶתֿ־הַ֣חִצִּ֔ים אֲשֶׁ֥ר אָֽנֹכִֿ֖י מוֹרֶ֑הֿ הַנַּ֣עַר רָ֔ץ וְהֽוּא־יָרָ֥הֿ הַחֵ֖צִי לְהַֽעֲבִֿרֽוֹ׃
[‏לז] וַיָּבֹֿ֤א הַנַּ֙עַר֙ עַדֿ־מְק֣וֹם הַחֵ֔צִי אֲשֶׁ֥ר יָרָ֖הֿ יְהֽוֹנָתָֿ֑ן וַיִּקְרָ֨א יְהֽוֹנָתָ֜ן אַֽחֲרֵ֤י הַנַּ֙עַר֙ וַיֹּ֔אֿמֶר הֲל֥וֹא הַחֵ֖צִי מִמְּךָֿ֥ וָהָֽלְאָהֿ׃
[‏לח] וַיִּקְרָ֤א יְהֽוֹנָתָֿן֙ אַֽחֲרֵ֣י הַנַּ֔עַר מְהֵרָ֥הֿ ח֖וּשָׁהֿ אַֽל־תַּֽעֲמֹ֑דֿ וַיְלַקֵּ֞ט נַ֤עַר יְהֽוֹנָתָֿן֙ אֶתֿ־// כתיב // ה֣חצ֔י // קרי // הַ֣חִצִּ֔ים וַיָּבֹֿ֖א אֶל־אֲדֹֿנָֽיו׃
[‏לט] וְהַנַּ֖עַר לֹֽא־יָדַֿ֣ע מְא֑וּמָהֿ אַ֤ךְֿ יְהֽוֹנָתָֿן֙ וְדָֿוִ֔דֿ יָֽדְֿע֖וּ אֶתֿ־הַדָּבָֽֿר׃
[‏מ] וַיִּתֵּ֤ן יְהֽוֹנָתָֿן֙ אֶתֿ־כֵּלָ֔יו אֶל־הַנַּ֖עַר אֲשֶׁר־ל֑וֹ וַיֹּ֣אֿמֶר ל֔וֹ לֵ֖ךְֿ הָבֵֿ֥יא הָעִֽיר׃
[‏מא] הַנַּעַר֘ בָּא֒ וְדָֿוִ֗דֿ קָ֚ם מֵאֵ֣צֶל הַנֶּ֔גֶֿבֿ וַיִּפֹּ֨ל לְאַפָּ֥יו אַ֛רְצָהֿ וַיִּשְׁתַּ֖חוּ שָׁלֹ֣שׁ פְּעָמִ֑ים וַֽיִּשְּׁק֣וּ׀ אִ֣ישׁ אֶתֿ־רֵעֵ֗הוּ וַיִּבְֿכּוּ֙ אִ֣ישׁ אֶתֿ־רֵעֵ֔הוּ עַדֿ־דָּוִ֖דֿ הִגְֿדִּֽיל׃
[‏מב] וַיֹּ֧אֿמֶר יְהֽוֹנָתָֿ֛ן לְדָֿוִ֖דֿ לֵ֣ךְֿ לְשָׁל֑וֹם אֲשֶׁר֩ נִשְׁבַּ֨עְנוּ שְׁנֵ֜ינוּ אֲנַ֗חְנוּ בְּשֵׁ֤ם יְהֹוָה֙ לֵאֿמֹ֔ר יְהֹוָ֞ה יִֽהְיֶ֣הֿ׀ בֵּינִ֣י וּבֵֿינֶ֗ךָֿ וּבֵֿ֥ין זַרְעִ֛י וּבֵֿ֥ין זַרְעֲךָֿ֖ עַדֿ־עוֹלָֽם׃פ

פרק כא
[‏א] וַיָּ֖קָם וַיֵּלַ֑ךְֿ וִיהֽוֹנָתָֿ֖ן בָּ֥א הָעִֽיר׃
[‏ב] וַיָּבֹֿ֤א דָֿוִד֙ נֹ֔בֶֿהֿ אֶל־אֲחִימֶ֖לֶךְֿ הַכֹּהֵ֑ן וַיֶּֽחֱרַ֨דֿ אֲחִימֶ֜לֶךְֿ לִקְרַ֣אֿתֿ דָּוִ֗דֿ וַיֹּ֤אֿמֶר לוֹ֙ מַדּ֤וּעַ אַתָּה֙ לְבַֿדֶּ֔ךָֿ וְאִ֖ישׁ אֵ֥ין אִתָּֽךְֿ׃
[‏ג] וַיֹּ֨אֿמֶר דָּוִ֜דֿ לַֽאֲחִימֶ֣לֶךְֿ הַכֹּהֵ֗ן הַמֶּלֶךְ֘ צִוַּ֣נִי דָֿבָֿר֒ וַיֹּ֣אֿמֶר אֵלַ֗י אִ֣ישׁ אַל־יֵ֧דַֿע מְא֛וּמָהֿ אֶתֿ־הַדָּבָֿ֛ר אֲשֶׁר־אָֽנֹכִֿ֥י שֹׁלֵֽחֲךָֿ֖ וַֽאֲשֶׁ֣ר צִוִּיתִֿ֑ךָֿ וְאֶתֿ־הַנְּעָרִ֣ים יוֹדַ֔עְתִּי אֶל־מְק֥וֹם פְּלֹנִ֖י אַלְמוֹנִֽי׃
[‏ד] וְעַתָּ֗הֿ מַהֿ־יֵּ֧שׁ תַּֽחַתֿ־יָֽדְֿךָֿ֛ חֲמִשָּׁהֿ־לֶ֖חֶם תְּנָ֣הֿ בְֿיָדִֿ֑י א֖וֹ הַנִּמְצָֽא׃
[‏ה] וַיַּ֨עַן הַכֹּהֵ֤ן אֶתֿ־דָּוִד֙ וַיֹּ֔אֿמֶר אֵֽין־לֶ֥חֶם חֹ֖ל אֶל־תַּ֣חַתֿ יָדִֿ֑י כִּֽי־אִם־לֶ֤חֶם קֹ֙דֶֿשׁ֙ יֵ֔שׁ אִם־נִשְׁמְר֥וּ הַנְּעָרִ֖ים אַ֥ךְֿ מֵֽאִשָּֽׁהֿ׃ס
[‏ו] וַיַּעַן֩ דָּוִ֨דֿ אֶתֿ־הַכֹּהֵ֜ן וַיֹּ֣אֿמֶר ל֗וֹ כִּ֣י אִם־אִשָּׁ֤הֿ עֲצֻֽרָהֿ־לָ֙נוּ֙ כִּתְֿמ֣וֹל שִׁלְשֹׁ֔ם בְּצֵאֿתִ֕י וַיִּֽהְי֥וּ כְֿלֵֽי־הַנְּעָרִ֖ים קֹ֑דֶֿשׁ וְהוּא֙ דֶּ֣רֶךְֿ חֹ֔ל וְאַ֕ףֿ כִּ֥י הַיּ֖וֹם יִקְדַּ֥שׁ בַּכֶּֽלִי׃
[‏ז] וַיִּֽתֶּן־ל֥וֹ הַכֹּהֵ֖ן קֹ֑דֶֿשׁ כִּי֩ לֹא־הָ֨יָהֿ שָׁ֜ם לֶ֗חֶם כִּֽי־אִם־לֶ֤חֶם הַפָּנִים֙ הַמּֽוּסָרִים֙ מִלִּפְֿנֵ֣י יְהֹוָ֔ה לָשׂוּם֙ לֶ֣חֶם חֹ֔ם בְּי֖וֹם הִלָּֽקְחֽוֹ׃
[‏ח] וְשָׁ֡ם אִישׁ֩ מֵֽעַבְֿדֵ֨י שָׁא֜וּל בַּיּ֣וֹם הַה֗וּא נֶעְצָר֙ לִפְֿנֵ֣י יְהֹוָ֔ה וּשְׁמ֖וֹ דֹּאֵ֣גֿ הָֽאֲדֹֿמִ֑י אַבִּ֥יר הָֽרֹעִ֖ים אֲשֶׁ֥ר לְשָׁאֽוּל׃
[‏ט] וַיֹּ֤אֿמֶר דָּוִד֙ לַֽאֲחִימֶ֔לֶךְֿ וְאִ֛ין יֶשׁ־פֹּ֥הֿ תַֽֿחַתֿ־יָֽדְֿךָֿ֖ חֲנִ֣יתֿ אוֹ־חָ֑רֶבֿ כִּ֣י גַֿם־חַרְבִּ֤י וְגַֿם־כֵּלַי֙ לֹֽא־לָקַ֣חְתִּי בְֿיָדִ֔י כִּֽי־הָיָ֥הֿ דְֿבַֿר־הַמֶּ֖לֶךְֿ נָחֽוּץ׃ס
[‏י] וַיֹּ֣אֿמֶר הַכֹּהֵ֗ן חֶרֶב֩ גָּלְיָ֨תֿ הַפְּלִשְׁתִּ֜י אֲשֶׁר־הִכִּ֣יתָ׀ בְּעֵ֣מֶק הָֽאֵלָ֗הֿ הִנֵּהֿ־הִ֞יא לוּטָ֣הֿ בַֿשִּׂמְלָה֘ אַֽחֲרֵ֣י הָֽאֵפֿוֹד֒ אִם־אֹתָֿ֤הּ תִּֽקַּח־לְךָ֙ קָ֔ח כִּ֣י אֵ֥ין אַחֶ֛רֶתֿ זֽוּלָתָֿ֖הּ בָּזֶ֑הֿ ס וַיֹּ֧אֿמֶר דָּוִ֛דֿ אֵ֥ין כָּמ֖וֹהָ תְּנֶ֥נָּהֿ לִּֽי׃ס
[‏יא] וַיָּ֣קָם דָּוִ֔דֿ וַיִּבְֿרַ֥ח בַּיּֽוֹם־הַה֖וּא מִפְּנֵ֣י שָׁא֑וּל וַיָּבֹ֕א אֶל־אָכִֿ֖ישׁ מֶ֥לֶךְֿ גַּֽתֿ׃
[‏יב] וַיֹּ֨אֿמְר֜וּ עַבְֿדֵֿ֤י אָכִֿישׁ֙ אֵלָ֔יו הֲלוֹא־זֶ֥הֿ דָֿוִ֖דֿ מֶ֣לֶךְֿ הָאָ֑רֶץ הֲל֣וֹא לָזֶ֗הֿ יַֽעֲנ֤וּ בַֿמְּחֹלוֹת֙ לֵאֿמֹ֔ר הִכָּ֤הֿ שָׁאוּל֙ // כתיב // באלפ֔וֹ // קרי // בַּאֲלָפָ֔יו וְדָֿוִ֖דֿ // כתיב // ברבבתו // קרי // בְּרִבְבוֹתָֽיו׃
[‏יג] וַיָּ֧שֶׂם דָּוִ֛דֿ אֶתֿ־הַדְּבָֿרִ֥ים הָאֵ֖לֶּהֿ בִּלְבָֿבֿ֑וֹ וַיִּרָ֣א מְאֹ֔דֿ מִפְּנֵ֖י אָכִֿ֥ישׁ מֶֽלֶךְֿ־גַּֽתֿ׃
[‏יד] וַיְשַׁנּ֤וֹ אֶתֿ־טַעְמוֹ֙ בְּעֵ֣ינֵיהֶ֔ם וַיִּתְֿהֹלֵ֖ל בְּיָדָֿ֑ם ויתֿו֙ עַל־דַּלְתֿ֣וֹתֿ הַשַּׁ֔עַר וַיּ֥וֹרֶדֿ רִיר֖וֹ אֶל־זְקָנֽוֹ׃ס
[‏טו] וַיֹּ֥אֿמֶר אָכִֿ֖ישׁ אֶל־עֲבָֿדָֿ֑יו הִנֵּ֤הֿ תִֿרְאוּ֙ אִ֣ישׁ מִשְׁתַּגֵּ֔עַ לָ֛מָּהֿ תָּבִֿ֥יאוּ אֹתֿ֖וֹ אֵלָֽי׃
[‏טז] חֲסַ֤ר מְשֻׁגָּעִים֙ אָ֔נִי כִּֽי־הֲבֵֿאֿתֶֿ֣ם אֶתֿ־זֶ֔הֿ לְהִשְׁתַּגֵּ֖עַ עָלָ֑י הֲזֶ֖הֿ יָבֿ֥וֹא אֶל־בֵּיתִֽֿי׃ס

פרק כב
[‏א] וַיֵּ֤לֶךְֿ דָּוִד֙ מִשָּׁ֔ם וַיִּמָּלֵ֖ט אֶל־מְעָרַ֣תֿ עֲדֻֿלָּ֑ם וַיִּשְׁמְע֤וּ אֶחָיו֙ וְכָֿל־בֵּ֣יתֿ אָבִ֔יו וַיֵּֽרְדֿ֥וּ אֵלָ֖יו שָֽׁמָּהֿ׃
[‏ב] וַיִּֽתְֿקַבְּצ֣וּ אֵ֠לָיו כָּל־אִ֨ישׁ מָצ֜וֹק וְכָֿל־אִ֨ישׁ אֲשֶׁר־ל֤וֹ נֹשֶׁא֙ וְכָֿל־אִ֣ישׁ מַר־נֶ֔פֶֿשׁ וַיְהִ֥י עֲלֵיהֶ֖ם לְשָׂ֑ר וַיִּֽהְי֣וּ עִמּ֔וֹ כְּאַרְבַּ֥ע מֵא֖וֹתֿ אִֽישׁ׃
[‏ג] וַיֵּ֧לֶךְֿ דָּוִ֛דֿ מִשָּׁ֖ם מִצְפֵּ֣הֿ מוֹאָ֑בֿ וַיֹּ֣אֿמֶר׀ אֶל־מֶ֣לֶךְֿ מוֹאָ֗בֿ יֵֽצֵא־נָ֞א אָבִֿ֤י וְאִמִּי֙ אִתְּכֶ֔ם עַ֚דֿ אֲשֶׁ֣ר אֵדַ֔ע מַהֿ־יַּֽעֲשֶׂהֿ־לִּ֖י אֱלֹהִֽים׃
[‏ד] וַיַּנְחֵ֕ם אֶתֿ־פְּנֵ֖י מֶ֣לֶךְֿ מוֹאָ֑בֿ וַיֵּֽשְׁבֿ֣וּ עִמּ֔וֹ כָּל־יְמֵ֥י הֱיֽוֹתֿ־דָּוִ֖דֿ בַּמְּצוּדָֽֿהֿ׃ס
[‏ה] וַיֹּאֿמֶר֩ גָּ֨דֿ הַנָּבִ֜יא אֶל־דָּוִ֗דֿ לֹ֤א תֵֿשֵׁב֙ בַּמְּצוּדָ֔הֿ לֵ֥ךְֿ וּבָֽֿאֿתָֿ־לְּךָֿ֖ אֶ֣רֶץ יְהוּדָֿ֑הֿ וַיֵּ֣לֶךְֿ דָּוִ֔דֿ וַיָּבֹֿ֖א יַ֥עַר חָֽרֶתֿ׃ס
[‏ו] וַיִּשְׁמַ֣ע שָׁא֔וּל כִּ֚י נוֹדַֿ֣ע דָּוִ֔דֿ וַֽאֲנָשִׁ֖ים אֲשֶׁ֣ר אִתּ֑וֹ וְשָׁאוּל֩ יוֹשֵׁ֨בֿ בַּגִּבְֿעָ֜הֿ תַּֽחַתֿ־הָאֶ֤שֶׁל בָּֽרָמָה֙ וַֽחֲנִיתֿ֣וֹ בְֿיָד֔וֹ וְכָֿל־עֲבָֿדָֿ֖יו נִצָּבִֿ֥ים עָלָֽיו׃
[‏ז] וַיֹּ֣אֿמֶר שָׁא֗וּל לַֽעֲבָֿדָֿיו֙ הַנִּצָּבִֿ֣ים עָלָ֔יו שִׁמְעוּ־נָ֖א בְּנֵ֣י יְמִינִ֑י גַּם־לְכֻֿלְּכֶ֗ם יִתֵּ֤ן בֶּן־יִשַׁי֙ שָׂדֿ֣וֹתֿ וּכְֿרָמִ֔ים לְכֻֿלְּכֶֿ֣ם יָשִׂ֔ים שָׂרֵ֥י אֲלָפִֿ֖ים וְשָׂרֵ֥י מֵאֽוֹתֿ׃
[‏ח] כִּי֩ קְשַׁרְתֶּ֨ם כֻּלְּכֶ֜ם עָלַ֗י וְאֵֽין־גֹּלֶ֤הֿ אֶתֿ־אָזְנִי֙ בִּכְֿרָתֿ־בְּנִ֣י עִם־בֶּן־יִשַׁ֔י וְאֵֽין־חֹלֶ֥הֿ מִכֶּ֛ם עָלַ֖י וְגֹֿלֶ֣הֿ אֶתֿ־אָזְנִ֑י כִּ֣י הֵקִים֩ בְּנִ֨י אֶתֿ־עַבְֿדִּ֥י עָלַ֛י לְאֹרֵ֖בֿ כַּיּ֥וֹם הַזֶּֽהֿ׃ס
[‏ט] וַיַּ֜עַן דֹּאֵ֣גֿ הָֽאֲדֹֿמִ֗י וְה֛וּא נִצָּ֥בֿ עַל־עַבְֿדֵֽֿי־שָׁא֖וּל וַיֹּאֿמַ֑ר רָאִ֙יתִֿי֙ אֶתֿ־בֶּן־יִשַׁ֔י בָּ֣א נֹ֔בֶֿהֿ אֶל־אֲחִימֶ֖לֶךְֿ בֶּן־אֲחִטֽוּבֿ׃
[‏י] וַיִּשְׁאַל־לוֹ֙ בַּֽיהֹוָ֔ה וְצֵידָֿ֖הֿ נָ֣תַֿן ל֑וֹ וְאֵ֗תֿ חֶ֛רֶבֿ גָּלְיָ֥תֿ הַפְּלִשְׁתִּ֖י נָ֥תַֿן לֽוֹ׃
[‏יא] וַיִּשְׁלַ֣ח הַמֶּ֡לֶךְֿ לִקְרֹא֩ אֶתֿ־אֲחִימֶ֨לֶךְֿ בֶּן־אֲחִיט֜וּבֿ הַכֹּהֵ֗ן וְאֵ֨תֿ כָּל־בֵּ֥יתֿ אָבִֿ֛יו הַכֹּֽהֲנִ֖ים אֲשֶׁ֣ר בְּנֹ֑בֿ וַיָּבֹֿ֥אוּ כֻֿלָּ֖ם אֶל־הַמֶּֽלֶךְֿ׃ס
[‏יב] וַיֹּ֣אֿמֶר שָׁא֔וּל שְֽׁמַע־נָ֖א בֶּן־אֲחִיט֑וּבֿ וַיֹּ֖אֿמֶר הִנְנִ֥י אֲדֹֿנִֽי׃
[‏יג] וַיֹּ֤אֿמֶר אלו֙ שָׁא֔וּל לָ֚מָּהֿ קְשַׁרְתֶּ֣ם עָלַ֔י אַתָּ֖הֿ וּבֶֿן־יִשָׁ֑י בְּתִֿתְּךָ֙ ל֜וֹ לֶ֣חֶם וְחֶ֗רֶבֿ וְשָׁא֥וֹל לוֹ֙ בֵּֽאֿלֹהִ֔ים לָק֥וּם אֵלַ֛י לְאֹרֵ֖בֿ כַּיּ֥וֹם הַזֶּֽהֿ׃ס
[‏יד] וַיַּ֧עַן אֲחִימֶ֛לֶךְֿ אֶתֿ־הַמֶּ֖לֶךְֿ וַיֹּאֿמַ֑ר וּמִ֤י בְֿכָֿל־עֲבָֿדֶ֙יךָ֙ כְּדָֿוִ֣דֿ נֶֽאֱמָ֔ן וַֽחֲתַֿ֥ן הַמֶּ֛לֶךְֿ וְסָ֥ר אֶל־מִשְׁמַעְתֶּ֖ךָֿ וְנִכְֿבָּ֥דֿ בְּבֵֿיתֶֽֿךָֿ׃
[‏טו] הַיּ֧וֹם הַֽחִלֹּ֛תִֿי // כתיב // לשאול // קרי // לִשׁאָל־ל֥וֹ בֵֽֿאֿלֹהִ֖ים חָלִ֣ילָהֿ לִּ֑י אַל־יָשֵׂם֩ הַמֶּ֨לֶךְֿ בְּעַבְֿדּ֤וֹ דָֿבָֿר֙ בְּכָֿל־בֵּ֣יתֿ אָבִ֔י כִּ֠י לֹֽא־יָדַֿ֤ע עַבְֿדְּךָ֙ בְּכָֿל־זֹ֔אֿתֿ דָּבָֿ֥ר קָטֹ֖ן א֥וֹ גָֿדֽֿוֹל׃
[‏טז] וַיֹּ֣אֿמֶר הַמֶּ֔לֶךְֿ מ֥וֹתֿ תָּמ֖וּתֿ אֲחִימֶ֑לֶךְֿ אַתָּ֖הֿ וְכָֿל־בֵּ֥יתֿ אָבִֽֿיךָֿ׃
[‏יז] וַיֹּ֣אֿמֶר הַמֶּ֡לֶךְֿ לָֽרָצִים֩ הַנִּצָּבִ֨ים עָלָ֜יו סֹ֥בּוּ וְהָמִ֣יתֿוּ׀ כֹּֽהֲנֵ֣י יְהֹוָ֗ה כִּ֤י גַֿם־יָדָֿם֙ עִם־דָּוִ֔דֿ וְכִֿ֤י יָֽדְֿעוּ֙ כִּֽי־בֹֿרֵ֣חַ ה֔וּא וְלֹ֥א גָֿל֖וּ אֶתֿ־// כתיב // אָזְנ֑וֹ // קרי // אָזְנִ֑י וְלֹֽא־אָב֞וּ עַבְֿדֵֿ֤י הַמֶּ֙לֶךְ֙ לִשְׁלֹ֣חַ אֶתֿ־יָדָ֔ם לִפְֿגֹֿ֖עַ בְּכֹֽֿהֲנֵ֥י יְהֹוָֽה׃ס
[‏יח] וַיֹּ֤אֿמֶר הַמֶּ֙לֶךְ֙ // כתיב // לְדֿוֵֹי֔גֿ // קרי // לְדֹֿאֵ֔ג סֹ֣בֿ אַתָּ֔הֿ וּפְֿגַֿ֖ע בַּכֹּֽהֲנִ֑ים וַיִּסֹּ֞בֿ // כתיב // דּוֵֹ֣
יגֿ // קרי // דּוֹאֵ֣גֿ הָֽאֲדֹֿמִ֗י וַיִּפְֿגַּע־הוּא֙ בַּכֹּ֣הֲנִ֔ים וַיָּ֣מֶתֿ׀ בַּיּ֣וֹם הַה֗וּא שְׁמֹנִ֤ים וַֽחֲמִשָּׁה֙ אִ֔ישׁ נֹשֵׂ֖א אֵפֿ֥וֹדֿ בָּֽדֿ׃
[‏יט] וְאֵ֨תֿ נֹ֤בֿ עִֽיר־הַכֹּֽהֲנִים֙ הִכָּ֣הֿ לְפִֿי־חֶ֔רֶבֿ מֵאִישׁ֙ וְעַדֿ־אִשָּׁ֔הֿ מֵֽעוֹלֵ֖ל וְעַדֿ־יוֹנֵ֑ק וְשׁ֧וֹר וַֽחֲמ֛וֹר וָשֶׂ֖הֿ לְפִֿי־חָֽרֶבֿ׃
[‏כ] וַיִּמָּלֵ֣ט בֵּֽן־אֶחָ֗דֿ לַֽאֲחִימֶ֙לֶךְ֙ בֶּן־אֲחִט֔וּבֿ וּשְׁמ֖וֹ אֶבְֿיָתָֿ֑ר וַיִּבְֿרַ֖ח אַֽחֲרֵ֥י דָֿוִֽדֿ׃
[‏כא] וַיַּגֵּ֥דֿ אֶבְֿיָתָֿ֖ר לְדָֿוִ֑דֿ כִּ֚י הָרַ֣גֿ שָׁא֔וּל אֵ֖תֿ כֹּֽהֲנֵ֥י יְהֹוָֽה׃
[‏כב] וַיֹּ֨אֿמֶר דָּוִ֜דֿ לְאֶבְֿיָתָ֗ר יָדַ֜עְתִּי בַּיּ֤וֹם הַהוּא֙ כִּי־שָׁם֙ // כתיב // דּוֹיֵ֣גֿ // קרי // דּוֹאֵ֣ג הָֽאֲדֹֿמִ֔י כִּֽי־הַגֵּ֥דֿ יַגִּ֖ידֿ לְשָׁא֑וּל אָֽנֹכִֿ֣י סַבֹּ֔תִֿי בְּכָֿל־נֶ֖פֶֿשׁ בֵּ֥יתֿ אָבִֽֿיךָֿ׃
[‏כג] שְׁבָֿ֤הֿ אִתִּי֙ אַל־תִּירָ֔א כִּ֛י אֲשֶׁר־יְבַֿקֵּ֥שׁ אֶתֿ־נַפְֿשִׁ֖י יְבַֿקֵּ֣שׁ אֶתֿ־נַפְֿשֶׁ֑ךָֿ כִּֽי־מִשְׁמֶ֥רֶתֿ אַתָּ֖הֿ עִמָּדִֽֿי׃

פרק כג
[‏א] וַיַּגִּ֥דֿוּ לְדָֿוִ֖דֿ לֵאֿמֹ֑ר הִנֵּ֤הֿ פְֿלִשְׁתִּים֙ נִלְחָמִ֣ים בִּקְעִילָ֔הֿ וְהֵ֖מָּהֿ שֹׁסִ֥ים אֶתֿ־הַגֳּרָנֽוֹתֿ׃
[‏ב] וַיִּשְׁאַ֨ל דָּוִ֤דֿ בַּֽיהֹוָה֙ לֵאֿמֹ֔ר הַֽאֵלֵ֣ךְֿ וְהִכֵּ֔יתִֿי בַּפְּלִשְׁתִּ֖ים הָאֵ֑לֶּהֿ ס וַיֹּ֨אֿמֶר יְהֹוָ֜ה אֶל־דָּוִ֗דֿ לֵ֚ךְֿ וְהִכִּ֣יתָֿ בַֿפְּלִשְׁתִּ֔ים וְהֽוֹשַׁעְתָּ֖ אֶתֿ־קְעִילָֽהֿ׃
[‏ג] וַיֹּ֨אֿמְר֜וּ אַנְשֵׁ֤י דָֿוִד֙ אֵלָ֔יו הִנֵּ֨הֿ אֲנַ֥חְנוּ פֹֿ֛הֿ בִּֽיהוּדָֿ֖הֿ יְרֵאִ֑ים וְאַף֙ כִּֽי־נֵלֵ֣ךְֿ קְעִלָ֔הֿ אֶל־מַעַרְכֿ֖וֹתֿ פְּלִשְׁתִּֽים׃ס
[‏ד] וַיּ֨וֹסֶףֿ ע֤וֹדֿ דָּוִד֙ לִשְׁאֹ֣ל בַּֽיהֹוָ֔ה ס ‍ֽוַיַּֽעֲנֵ֖הוּ יְהֹוָ֑ה וַיֹּ֗אֿמֶר ק֚וּם רֵ֣דֿ קְעִילָ֔הֿ כִּֽי־אֲנִ֥י נֹתֵֿ֛ן אֶתֿ־פְּלִשְׁתִּ֖ים בְּיָדֶֽֿךָֿ׃
[‏ה] וַיֵּ֣לֶךְֿ דָּוִד֩ ואנש֨ו קְעִילָ֜הֿ וַיִּלָּ֣חֶם בַּפְּלִשְׁתִּ֗ים וַיִּנְהַג֙ אֶתֿ־מִקְנֵיהֶ֔ם וַיַּ֥ךְֿ בָּהֶ֖ם מַכָּ֣הֿ גְֿדֿוֹלָ֑הֿ וַיֹּ֣שַׁע דָּוִ֔דֿ אֵ֖תֿ יֹֽשְׁבֵֿ֥י קְעִילָֽהֿ׃ס
[‏ו] וַיְהִ֗י בִּ֠בְֿרֹחַ אֶבְֿיָתָֿ֧ר בֶּן־אֲחִימֶ֛לֶךְֿ אֶל־דָּוִ֖דֿ קְעִילָ֑הֿ אֵפֿ֖וֹדֿ יָרַ֥דֿ בְּיָדֽֿוֹ׃
[‏ז] וַיֻּגַּ֣דֿ לְשָׁא֔וּל כִּי־בָֿ֥א דָֿוִ֖דֿ קְעִילָ֑הֿ וַיֹּ֣אֿמֶר שָׁא֗וּל נִכַּ֨ר אֹתֿ֤וֹ אֱלֹהִים֙ בְּיָדִ֔י כִּ֚י נִסְגַּ֣ר לָב֔וֹא בְּעִ֖יר דְּלָתַֿ֥יִם וּבְֿרִֽיחַ׃
[‏ח] וַיְשַׁמַּ֥ע שָׁא֛וּל אֶתֿ־כָּל־הָעָ֖ם לַמִּלְחָמָ֑הֿ לָרֶ֣דֶֿתֿ קְעִילָ֔הֿ לָצ֥וּר אֶל־דָּוִ֖דֿ וְאֶל־אֲנָשָֽׁיו׃
[‏ט] וַיֵּ֣דַֿע דָּוִ֔דֿ כִּ֣י עָלָ֔יו שָׁא֖וּל מַֽחֲרִ֣ישׁ הָֽרָעָ֑הֿ וַיֹּ֙אֿמֶר֙ אֶל־אֶבְֿיָתָֿ֣ר הַכֹּהֵ֔ן הַגִּ֖ישָׁהֿ הָֽאֵפֽֿוֹדֿ׃ס
[‏י] וַיֹּאֿמֶר֘ דָּוִד֒ יְהֹוָה֙ אֱלֹהֵ֣י יִשְׂרָאֵ֔ל שָׁמֹ֤עַ שָׁמַע֙ עַבְֿדְּךָ֔ כִּֽי־מְבַֿקֵּ֥שׁ שָׁא֖וּל לָבֿ֣וֹא אֶל־קְעִילָ֑הֿ לְשַׁחֵ֥תֿ לָעִ֖יר בַּֽעֲבֿוּרִֽי׃
[‏יא] הֲיַסְגִּרֻ֣נִי בַֽֿעֲלֵי֩ קְעִילָ֨הֿ בְֿיָד֜וֹ הֲיֵרֵ֣דֿ שָׁא֗וּל כַּֽאֲשֶׁר֙ שָׁמַ֣ע עַבְֿדֶּ֔ךָֿ יְהֹוָה֙ אֱלֹהֵ֣י יִשְׂרָאֵ֔ל הַגֶּדֿ־נָ֖א לְעַבְֿדֶּ֑ךָֿ ס וַיֹּ֥אֿמֶר יְהֹוָ֖ה יֵרֵֽדֿ׃
[‏יב] וַיֹּ֣אֿמֶר דָּוִ֔דֿ הֲיַסְגִּ֜רוּ בַּֽעֲלֵ֧י קְעִילָ֛הֿ אֹתִֿ֥י וְאֶתֿ־אֲנָשַׁ֖י בְּיַדֿ־שָׁא֑וּל ס וַיֹּ֥אֿמֶר יְהֹוָ֖ה יַסְגִּֽירוּ׃ס
[‏יג] וַיָּקָם֩ דָּוִ֨דֿ וַֽאֲנָשָׁ֜יו כְּשֵֽׁשׁ־מֵא֣וֹתֿ אִ֗ישׁ וַיֵּֽצְאוּ֙ מִקְּעִלָ֔הֿ וַיִּֽתְֿהַלְּכֿ֖וּ בַּֽאֲשֶׁ֣ר יִתְֿהַלָּ֑כֿוּ וּלְשָׁא֣וּל הֻגַּ֗דֿ כִּֽי־נִמְלַ֤ט דָּוִד֙ מִקְּעִילָ֔הֿ וַיֶּחְדַּ֖ל לָצֵֽאֿתֿ׃
[‏יד] וַיֵּ֨שֶׁבֿ דָּוִ֤דֿ בַּמִּדְֿבָּר֙ בַּמְּצָד֔וֹתֿ וַיֵּ֥שֶׁבֿ בָּהָ֖ר בְּמִדְֿבַּר־זִ֑יףֿ וַיְבַֿקְשֵׁ֤הוּ שָׁאוּל֙ כָּל־הַיָּמִ֔ים וְלֹֽא־נְתָֿנ֥וֹ אֱלֹהִ֖ים בְּיָדֽֿוֹ׃
[‏טו] וַיַּ֣רְא דָֿוִ֔דֿ כִּֽי־יָצָ֥א שָׁא֖וּל לְבַֿקֵּ֣שׁ אֶתֿ־נַפְֿשׁ֑וֹ וְדָֿוִ֥דֿ בְּמִדְֿבַּר־זִ֖יףֿ בַּחֹֽרְשָׁהֿ׃ס
[‏טז] וַיָּ֙קָם֙ יְהֽוֹנָתָֿ֣ן בֶּן־שָׁא֔וּל וַיֵּ֥לֶךְֿ אֶל־דָּוִ֖דֿ חֹ֑רְשָׁהֿ וַיְחַזֵּ֥ק אֶתֿ־יָדֿ֖וֹ בֵּֽאֿלֹהִֽים׃
[‏יז] וַיֹּ֨אֿמֶר אֵלָ֜יו אַל־תִּירָ֗א כִּ֠י לֹ֤א תִֽֿמְצָֽאֲךָ֙ יַ֚דֿ שָׁא֣וּל אָבִ֔י וְאַתָּה֙ תִּמְלֹ֣ךְֿ עַל־יִשְׂרָאֵ֔ל וְאָֽנֹכִֿ֖י אֶֽהְיֶהֿ־לְּךָֿ֣ לְמִשְׁנֶ֑הֿ וְגַֿם־שָׁא֥וּל אָבִֿ֖י יֹדֵֿ֥עַ כֵּֽן׃
[‏יח] וַיִּכְֿרְתֿ֧וּ שְׁנֵיהֶ֛ם בְּרִ֖יתֿ לִפְֿנֵ֣י יְהֹוָ֑ה וַיֵּ֤שֶׁבֿ דָּוִד֙ בַּחֹ֔רְשָׁהֿ וִיהֽוֹנָתָֿ֖ן הָלַ֥ךְֿ לְבֵֿיתֽֿוֹ׃ס
[‏יט] וַיַּֽעֲל֤וּ זִפִֿים֙ אֶל־שָׁא֔וּל הַגִּבְֿעָ֖תָֿהֿ לֵאֿמֹ֑ר הֲל֣וֹא דָ֠וִדֿ מִסְתַּתֵּ֨ר עִמָּ֤נוּ בַֿמְּצָדֿוֹת֙ בַּחֹ֔רְשָׁהֿ בְּגִֿבְֿעַת֙ הַֽחֲכִֿילָ֔הֿ אֲשֶׁ֖ר מִימִ֥ין הַיְשִׁימֽוֹן׃
[‏כ] וְ֠עַתָּהֿ לְכָֿל־אַוַּ֨תֿ נַפְֿשְׁךָֿ֥ הַמֶּ֛לֶךְֿ לָרֶ֖דֶֿתֿ רֵ֑דֿ וְלָ֥נוּ הַסְגִּיר֖וֹ בְּיַ֥דֿ הַמֶּֽלֶךְֿ׃
[‏כא] וַיֹּ֣אֿמֶר שָׁא֔וּל בְּרוּכִֿ֥ים אַתֶּ֖ם לַֽיהֹוָ֑ה כִּ֥י חֲמַלְתֶּ֖ם עָלָֽי׃
[‏כב] לְכֿוּ־נָ֞א הָכִֿ֣ינוּ ע֗וֹדֿ וּדְֿע֤וּ וּרְאוּ֙ אֶתֿ־מְקוֹמוֹ֙ אֲשֶׁ֣ר תִּֽהְיֶ֣הֿ רַגְֿל֔וֹ מִ֥י רָאָ֖הוּ שָׁ֑ם כִּ֚י אָמַ֣ר אֵלַ֔י עָר֥וֹם יַעְרִ֖ם הֽוּא׃
[‏כג] וּרְא֣וּ וּדְֿע֗וּ מִכֹּ֤ל הַמַּֽחֲבֹֿאִים֙ אֲשֶׁ֣ר יִתְֿחַבֵּ֣א שָׁ֔ם וְשַׁבְֿתֶּ֤ם אֵלַי֙ אֶל־נָכ֔וֹן וְהָֽלַכְֿתִּ֖י אִתְּכֶֿ֑ם וְהָיָה֙ אִם־יֶשְׁנ֣וֹ בָֿאָ֔רֶץ וְחִפַּשְׂתִּ֣י אֹת֔וֹ בְּכֹֿ֖ל אַלְפֵֿ֥י יְהוּדָֽֿהֿ׃
[‏כד] וַיָּק֛וּמוּ וַיֵּֽלְכֿ֥וּ זִ֖יפָֿהֿ לִפְֿנֵ֣י שָׁא֑וּל וְדָֿוִ֨דֿ וַֽאֲנָשָׁ֜יו בְּמִדְֿבַּ֤ר מָעוֹן֙ בָּֽעֲרָבָ֔הֿ אֶ֖ל יְמִ֥ין הַיְשִׁימֽוֹן׃
[‏כה] וַיֵּ֨לֶךְֿ שָׁא֣וּל וַֽאֲנָשָׁיו֘ לְבַֿקֵּשׁ֒ וַיַּגִּ֣דֿוּ לְדָֿוִ֔דֿ וַיֵּ֣רֶדֿ הַסֶּ֔לַע וַיֵּ֖שֶׁבֿ בְּמִדְֿבַּ֣ר מָע֑וֹן וַיִּשְׁמַ֣ע שָׁא֔וּל וַיִּרְדֹּ֥ףֿ אַֽחֲרֵֽי־דָֿוִ֖דֿ מִדְֿבַּ֥ר מָעֽוֹן׃
[‏כו] וַיֵּ֨לֶךְֿ שָׁא֜וּל מִצַּ֤דֿ הָהָר֙ מִזֶּ֔הֿ וְדָֿוִ֧דֿ וַֽאֲנָשָׁ֛יו מִצַּ֥דֿ הָהָ֖ר מִזֶּ֑הֿ וַיְהִ֨י דָֿוִ֜דֿ נֶחְפָּ֤ז לָלֶ֙כֶֿת֙ מִפְּנֵ֣י שָׁא֔וּל וְשָׁא֣וּל וַֽאֲנָשָׁ֗יו עֹֽטְרִ֛ים אֶל־דָּוִ֥דֿ וְאֶל־אֲנָשָׁ֖יו לְתָֿפְֿשָֽׂם׃
[‏כז] וּמַלְאָ֣ךְֿ בָּ֔א אֶל־שָׁא֖וּל לֵאֿמֹ֑ר מַֽהֲרָ֣הֿ וְלֵ֔כָֿהֿ כִּי־פָֽֿשְׁט֥וּ פְֿלִשְׁתִּ֖ים עַל־הָאָֽרֶץ׃
[‏כח] וַיָּ֣שָׁבֿ שָׁא֗וּל מִרְדֹֿף֙ אַֽחֲרֵ֣י דָֿוִ֔דֿ וַיֵּ֖לֶךְֿ לִקְרַ֣אֿתֿ פְּלִשְׁתִּ֑ים עַל־כֵּ֗ן קָֽרְאוּ֙ לַמָּק֣וֹם הַה֔וּא סֶ֖לַע ‍ֽהַמַּחְלְקֽוֹתֿ׃
[‏כט] וַיַּ֥עַל דָּוִ֖דֿ מִשָּׁ֑ם וַיֵּ֖שֶׁבֿ בִּמְצָדֿ֥וֹתֿ עֵֽין־גֶּֽדִֿי׃ס

פרק כד
[‏א] וַיְהִ֗י כַּֽאֲשֶׁר֙ שָׁ֣בֿ שָׁא֔וּל מֵאַֽחֲרֵ֖י פְּלִשְׁתִּ֑ים וַיַּגִּ֤דֿוּ לוֹ֙ לֵאֿמֹ֔ר הִנֵּ֣הֿ דָֿוִ֔דֿ בְּמִדְֿבַּ֖ר עֵ֥ין גֶּֽדִֿי׃ס
[‏ב] וַיִּקַּ֣ח שָׁא֗וּל שְׁלֹ֧שֶׁתֿ אֲלָפִֿ֛ים אִ֥ישׁ בָּח֖וּר מִכָּל־יִשְׂרָאֵ֑ל וַיֵּ֗לֶךְֿ לְבַֿקֵּ֤שׁ אֶתֿ־דָּוִד֙ וַֽאֲנָשָׁ֔יו עַל־פְּנֵ֖י צוּרֵ֥י הַיּּעֵלִֽים׃
[‏ג] וַ֠יָּבֹֿא אֶל־גִּדְֿר֨וֹתֿ הַצֹּ֤אֿן עַל־הַדֶּ֙רֶךְ֙ וְשָׁ֣ם מְעָרָ֔הֿ וַיָּבֹֿ֥א שָׁא֖וּל לְהָסֵ֣ךְֿ אֶתֿ־רַגְֿלָ֑יו וְדָֿוִד֙ וַֽאֲנָשָׁ֔יו בְּיַרְכְּתֵֿ֥י הַמְּעָרָ֖הֿ יֹֽשְׁבִֽֿים׃
[‏ד] וַיֹּֽאֿמְרוּ֩ אַנְשֵׁ֨י דָֿוִ֜דֿ אֵלָ֗יו הִנֵּ֨הֿ הַיּ֜וֹם אֲשֶׁר־אָמַ֧ר יְהֹוָ֣ה אֵלֶ֗יךָֿ הִנֵּ֨הֿ אָֽנֹכִ֜י נֹתֵֿ֤ן אֶתֿ־// כתיב // איביך֙ // קרי // אֹיְבְךָֿ֙ בְּיָדֶ֔ךָֿ וְעָשִׂ֣יתָֿ לּ֔וֹ כַּֽאֲשֶׁ֖ר יִטַ֣בֿ בְּעֵינֶ֑יךָֿ וַיָּ֣קָם דָּוִ֗דֿ וַיִּכְֿרֹ֛תֿ אֶתֿ־כְּנַֽףֿ־הַמְּעִ֥יל אֲשֶׁר־לְשָׁא֖וּל בַּלָּֽט׃
[‏ה] ‍ֽוַיְהִי֙ אַֽחֲרֵי־כֵ֔ן וַיַּ֥ךְֿ לֵבֽֿ־דָּוִ֖דֿ אֹתֿ֑וֹ עַ֚ל אֲשֶׁ֣ר כָּרַ֔תֿ אֶתֿ־כָּנָ֖ףֿ אֲשֶׁ֥ר לְשָׁאֽוּל׃
[‏ו] וַיֹּ֨אֿמֶר לַֽאֲנָשָׁ֜יו חָלִ֧ילָהֿ לִּ֣י מֵֽיהֹוָ֗ה אִם־אֶֽעֱשֶׂ׳ה֩ אֶתֿ־הַדָּבָ֨ר הַזֶּ֤הֿ לַֽאֿדֹֿנִי֙ לִמְשִׁ֣יחַ יְהֹוָ֔ה לִשְׁלֹ֥חַ יָדִֿ֖י בּ֑וֹ כִּֽי־מְשִׁ֥יחַ יְהֹוָ֖ה הֽוּא׃
[‏ז] וַיְשַׁסַּ֨ע דָּוִ֤דֿ אֶתֿ־אֲנָשָׁיו֙ בַּדְּבָֿרִ֔ים וְלֹ֥א נְתָֿנָ֖ם לָק֣וּם אֶל־שָׁא֑וּל וְשָׁא֛וּל קָ֥ם מֵֽהַמְּעָרָ֖הֿ וַיֵּ֥לֶךְֿ בַּדָּֽרֶךְֿ׃ס
[‏ח] וַיָּ֨קָם דָּוִ֜דֿ אַֽחֲרֵֽי־כֵ֗ן וַיֵּצֵא֙ // כתיב // מִן־הַמְּעָרָ֔הֿ // קרי // מֵֽהָמָעֲרָ֔ה וַיִּקְרָ֧א אַֽחֲרֵֽי־שָׁא֛וּל לֵאֿמֹ֖ר אֲדֹֿנִ֣י הַמֶּ֑לֶךְֿ וַיַּבֵּ֤ט שָׁאוּל֙ אַֽחֲרָ֔יו וַיִּקֹּ֨דֿ דָּוִ֥דֿ אַפַּ֛יִם אַ֖רְצָהֿ וַיִּשְׁתָּֽחוּ׃ס
[‏ט] וַיֹּ֤אֿמֶר דָּוִד֙ לְשָׁא֔וּל לָ֧מָּהֿ תִֿשְׁמַ֛ע אֶתֿ־דִּבְֿרֵ֥י אָדָֿ֖ם לֵאֿמֹ֑ר הִנֵּ֣הֿ דָֿוִ֔דֿ מְבַֿקֵּ֖שׁ רָֽעָתֶֽֿךָֿ׃
[‏י] הִנֵּה֩ הַיּ֨וֹם הַזֶּ֜הֿ רָא֣וּ עֵינֶ֗יךָֿ אֵ֣תֿ אֲשֶׁר־נְתָֿנְךָ֩ יְהֹוָ֨ה׀ הַיּ֤וֹם׀ בְּיָדִֿי֙ בַּמְּעָרָ֔הֿ וְאָמַ֥ר לַֽהֲרָֽגֲֿךָֿ֖ וַתָּ֣חָס עָלֶ֑יךָֿ וָֽאֹמַ֗ר לֹֽא־אֶשְׁלַ֤ח יָדִֿי֙ בַּֽאֿדֹֿנִ֔י כִּֽי־מְשִׁ֥יחַ יְהֹוָ֖ה הֽוּא׃
[‏יא] וְאָבִֿ֣י רְאֵ֔הֿ גַּ֗ם רְאֵ֛הֿ אֶתֿ־כְּנַ֥ףֿ מְעִילְךָֿ֖ בְּיָדִֿ֑י כִּ֡י בְּכָֿרְתִֿי֩ אֶתֿ־כְּנַ֨ףֿ מְעִֽילְךָ֜ וְלֹ֣א הֲרַגְֿתִּ֗יךָֿ דַּ֤ע וּרְאֵה֙ כִּי֩ אֵ֨ין בְּיָדִ֜י רָעָ֤הֿ וָפֶ֙שַׁע֙ וְלֹֽא־חָטָ֣אֿתִֿי לָ֔ךְֿ וְאַתָּ֛הֿ צֹדֶֿ֥הֿ אֶתֿ־נַפְֿשִׁ֖י לְקַחְתָּֽהּ׃
[‏יב] יִשְׁפֹּ֤ט יְהֹוָה֙ בֵּינִ֣י וּבֵֿינֶ֔ךָֿ וּנְקָמַ֥נִי יְהֹוָ֖ה מִמֶּ֑ךָּ וְיָדִֿ֖י לֹ֥א תִֽֿהְיֶהֿ־בָּֽךְֿ׃
[‏יג] כַּֽאֲשֶׁ֣ר יֹאֿמַ֗ר מְשַׁל֙ הַקַּדְֿמֹנִ֔י מֵֽרְשָׁעִ֖ים יֵ֣צֵא רֶ֑שַׁע וְיָדִֿ֖י לֹ֥א תִֽֿהְיֶהֿ־בָּֽךְֿ׃
[‏יד] אַֽחֲרֵ֨י מִ֤י יָצָא֙ מֶ֣לֶךְֿ יִשְׂרָאֵ֔ל אַֽחֲרֵ֥י מִ֖י אַתָּ֣הֿ רֹדֵֿ֑ףֿ אַֽחֲרֵי֙ כֶּ֣לֶבֿ מֵ֔תֿ אַֽחֲרֵ֖י פַּרְעֹ֥שׁ אֶחָֽדֿ׃
[‏טו] וְהָיָ֤הֿ יְהֹוָה֙ לְדַֿיָּ֔ן וְשָׁפַֿ֖ט בֵּינִ֣י וּבֵֿינֶ֑ךָֿ וְיֵ֙רֶא֙ וְיָרֵ֣בֿ אֶתֿ־רִיבִ֔י וְיִשְׁפְּטֵ֖נִי מִיָּדֶֽֿךָֿ׃ס
[‏טז] וַיְהִ֣י׀ כְּכַֿלּ֣וֹתֿ דָּוִ֗דֿ לְדַֿבֵּ֞ר אֶתֿ־הַדְּבָֿרִ֤ים הָאֵ֙לֶּה֙ אֶל־שָׁא֔וּל וַיֹּ֣אֿמֶר שָׁא֔וּל הֲקֹֽלְךָֿ֥ זֶ֖הֿ בְּנִ֣י דָֿוִ֑דֿ וַיִּשָּׂ֥א שָׁא֛וּל קֹל֖וֹ וַיֵּֽבְֿךְּ׃
[‏יז] וַיֹּ֙אֿמֶר֙ אֶל־דָּוִ֔דֿ צַדִּ֥יק אַתָּ֖הֿ מִמֶּ֑נִּי כִּ֤י אַתָּה֙ גְּמַלְתַּ֣נִי הַטּוֹבָ֔הֿ וַֽאֲנִ֖י גְּמַלְתִּ֥יךָֿ הָֽרָעָֽהֿ׃
[‏יח] // כתיב // ואת֙ // קרי // וְאַתָּ֙ה֙ הִגַּ֣דְֿתָּ הַיּ֔וֹם אֵ֛תֿ אֲשֶׁר־עָשִׂ֥יתָֿהֿ אִתִּ֖י טוֹבָֿ֑הֿ אֵת֩ אֲשֶׁ֨ר סִגְּרַ֧נִי יְהֹוָ֛ה בְּיָֽדְֿךָֿ֖ וְלֹ֥א הֲרַגְֿתָּֽנִי׃
[‏יט] וְכִֽֿי־יִמְצָ֥א אִישׁ֙ אֶתֿ־אֹ֣יְב֔וֹ וְשִׁלְּח֖וֹ בְּדֶֿ֣רֶךְֿ טוֹבָֿ֑הֿ וַֽיהֹוָה֙ יְשַׁלֶּמְךָֿ֣ טוֹבָ֔הֿ תַּ֚חַתֿ הַיּ֣וֹם הַזֶּ֔הֿ אֲשֶׁ֥ר עָשִׂ֖יתָֿהֿ לִֽי׃
[‏כ] וְעַתָּה֙ הִנֵּ֣הֿ יָדַ֔עְתִּי כִּ֥י מָ‍לֹ֖ךְֿ תִּמְל֑וֹךְֿ וְקָמָה֙ בְּיָ֣דְֿךָ֔ מַמְלֶ֖כֶֿתֿ יִשְׂרָאֵֽל׃
[‏כא] וְעַתָּ֗הֿ הִשָּׁ֤בְֿעָהֿ לִּי֙ בַּֽיהֹוָ֔ה אִם־תַּכְֿרִ֥יתֿ אֶתֿ־זַרְעִ֖י אַֽחֲרָ֑י וְאִם־תַּשְׁמִ֥ידֿ אֶתֿ־שְׁמִ֖י מִבֵּ֥יתֿ אָבִֽֿי׃
[‏כב] וַיִּשָּׁבַֿ֥ע דָּוִ֖דֿ לְשָׁא֑וּל וַיֵּ֤לֶךְֿ שָׁאוּל֙ אֶל־בֵּית֔וֹ וְדָֿוִד֙ וַֽאֲנָשָׁ֔יו עָל֖וּ עַל־הַמְּצוּדָֽֿהֿ׃ס

פרק כה
[‏א] וַיָּ֣מָתֿ שְׁמוּאֵ֔ל וַיִּקָּֽבְֿצ֤וּ כָֿל־יִשְׂרָאֵל֙ וַיִּסְפְּדֿוּ־ל֔וֹ וַיִּקְבְּרֻ֥הוּ בְּבֵֿיתֿ֖וֹ בָּרָמָ֑הֿ וַיָּ֣קָם דָּוִ֔דֿ וַיֵּ֖רֶדֿ אֶל־מִדְֿבַּ֥ר פָּאֿרָֽן׃ס
[‏ב] וְאִ֨ישׁ בְּמָע֜וֹן וּמַֽעֲשֵׂ֣הוּ בַֿכַּרְמֶ֗ל וְהָאִישׁ֙ גָּדֿ֣וֹל מְאֹ֔דֿ וְל֛וֹ צֹ֥אֿן שְׁלֹֽשֶׁתֿ־אֲלָפִֿ֖ים וְאֶ֣לֶףֿ עִזִּ֑ים וַיְהִ֛י בִּגְֿזֹ֥ז אֶתֿ־צֹאֿנ֖וֹ בַּכַּרְמֶֽל׃
[‏ג] וְשֵׁ֤ם הָאִישׁ֙ נָבָ֔ל וְשֵׁ֥ם אִשְׁתּ֖וֹ אֲבִֿגָֿ֑יִל וְהָֽאִשָּׁ֤הֿ טֽוֹבַֿתֿ־שֶׂ֙כֶֿל֙ וִ֣יפַֿתֿ תֹּ֔אַר וְהָאִ֥ישׁ קָשֶׁ֛הֿ וְרַ֥ע מַֽעֲלָלִ֖ים וְה֥וּא // כתיב // כלבו // קרי // כָּֽלִבִּי׃
[‏ד] וַיִּשְׁמַ֥ע דָּוִ֖דֿ בַּמִּדְֿבָּ֑ר כִּֽי־גֹֿזֵ֥ז נָבָֿ֖ל אֶתֿ־צֹאֿנֽוֹ׃
[‏ה] וַיִּשְׁלַ֥ח דָּוִ֖דֿ עֲשָׂרָ֣הֿ נְעָרִ֑ים וַיֹּ֨אֿמֶר דָּוִ֜דֿ לַנְּעָרִ֗ים עֲל֤וּ כַֿרְמֶ֙לָה֙ וּבָֿאֿתֶֿ֣ם אֶל־נָבָ֔ל וּשְׁאֶלְתֶּם־ל֥וֹ בִֿשְׁמִ֖י לְשָׁלֽוֹם׃
[‏ו] וַֽאֲמַרְתֶּ֥ם כֹּ֖הֿ לֶֽחָ֑י וְאַתָּ֤הֿ שָׁלוֹם֙ וּבֵֽֿיתְֿךָֿ֣ שָׁל֔וֹם וְכֹֿ֥ל אֲשֶׁר־לְךָֿ֖ שָׁלֽוֹם׃
[‏ז] וְעַתָּ֣הֿ שָׁמַ֔עְתִּי כִּ֥י גֹֿזְזִ֖ים לָ֑ךְֿ עַתָּ֗הֿ הָֽרֹעִ֤ים אֲשֶׁר־לְךָ֙ הָי֣וּ עִמָּ֔נוּ לֹ֣א הֶכְֿלַמְנ֗וּם וְלֹֽא־נִפְֿקַ֤דֿ לָהֶם֙ מְא֔וּמָהֿ כָּל־יְמֵ֖י הֱיוֹתָֿ֥ם בַּכַּרְמֶֽל׃
[‏ח] שְׁאַ֨ל אֶתֿ־נְעָרֶ֜יךָֿ וְיַגִּ֣ידֿוּ לָ֗ךְֿ וְיִמְצְא֨וּ הַנְּעָרִ֥ים חֵן֙ בְּעֵינֶ֔יךָֿ כִּֽי־עַל־י֥וֹם ט֖וֹבֿ בָּ֑נוּ תְּנָהֿ־נָּ֗א אֵת֩ אֲשֶׁ֨ר תִּמְצָ֤א יָֽדְֿךָ֙ לַֽעֲבָֿדֶ֔יךָֿ וּלְבִֿנְךָֿ֖ לְדָֿוִֽדֿ׃
[‏ט] וַיָּבֹ֙אוּ֙ נַֽעֲרֵ֣י דָֿוִ֔דֿ וַיְדַֿבְּר֧וּ אֶל־נָבָֿ֛ל כְּכָֿל־הַדְּבָֿרִ֥ים הָאֵ֖לֶּהֿ בְּשֵׁ֣ם דָּוִ֑דֿ וַיָּנֽוּחוּ׃
[‏י] וַיַּ֨עַן נָבָ֜ל אֶתֿ־עַבְֿדֵֿ֤י דָֿוִד֙ וַיֹּ֔אֿמֶר מִ֥י דָֿוִ֖דֿ וּמִ֣י בֶֿן־יִשָׁ֑י הַיּוֹם֙ רַבּ֣וּ עֲבָֿדִ֔ים הַמִּתְֿפָּ֣רְצִ֔ים אִ֖ישׁ מִפְּנֵ֥י אֲדֹֿנָֽיו׃
[‏יא] וְלָֽקַחְתִּ֤י אֶתֿ־לַחְמִי֙ וְאֶתֿ־מֵימַ֔י וְאֵת֙ טִבְֿחָתִ֔י אֲשֶׁ֥ר טָבַֿ֖חְתִּי לְגֹֽֿזְזָ֑י וְנָֽתַֿתִּי֙ לַֽאֲנָשִׁ֔ים אֲשֶׁר֙ לֹ֣א יָדַ֔עְתִּי אֵ֥י מִזֶּ֖הֿ הֵֽמָּהֿ׃
[‏יב] וַיַּֽהַפְֿכֿ֥וּ נַֽעֲרֵֽי־דָֿוִ֖דֿ לְדַֿרְכָּ֑ם וַיָּשֻׁ֙בֿוּ֙ וַיָּבֹ֔אוּ וַיַּגִּ֣דֿוּ ל֔וֹ כְּכֹֿ֖ל הַדְּבָֿרִ֥ים הָאֵֽלֶּהֿ׃
[‏יג] וַיֹּאֿמֶר֩ דָּוִ֨דֿ לַֽאֲנָשָׁ֜יו חִגְֿר֣וּ׀ אִ֣ישׁ אֶתֿ־חַרְבּ֗וֹ וַֽיַּחְגְּרוּ֙ אִ֣ישׁ אֶתֿ־חַרְבּ֔וֹ וַיַּחְגֹּ֥ר גַּם־דָּוִ֖דֿ אֶתֿ־חַרְבּ֑וֹ וַֽיַּֽעֲל֣וּ׀ אַֽחֲרֵ֣י דָֿוִ֗דֿ כְּאַרְבַּ֤ע מֵאוֹת֙ אִ֔ישׁ וּמָאֿתַֿ֖יִם יָֽשְׁבֿ֥וּ עַל־הַכֵּלִֽים׃
[‏יד] וְלַֽאֲבִֿיגַ֙יִל֙ אֵ֣שֶׁתֿ נָבָ֔ל הִגִּ֧ידֿ נַֽעַר־אֶחָ֛דֿ מֵֽהַנְּעָרִ֖ים לֵאֿמֹ֑ר הִנֵּ֣הֿ שָׁלַח֩ דָּוִ֨דֿ מַלְאָכִֿ֧ים׀ מֵֽהַמִּדְֿבָּ֛ר לְבָֿרֵ֥ךְֿ אֶתֿ־אֲדֹֿנֵ֖ינוּ וַיָּ֥עַט בָּהֶֽם׃
[‏טו] וְהָ֣אֲנָשִׁ֔ים טֹבִֿ֥ים לָ֖נוּ מְאֹ֑דֿ וְלֹ֤א הָכְֿלַ֙מְנוּ֙ וְלֹֽא־פָֿקַ֣דְֿנוּ מְא֔וּמָהֿ כָּל־יְמֵי֙ הִתְֿהַלַּ֣כְֿנוּ אִתָּ֔ם בִּֽהְיוֹתֵֿ֖נוּ בַּשָּׂדֶֽֿהֿ׃
[‏טז] חוֹמָה֙ הָי֣וּ עָלֵ֔ינוּ גַּם־לַ֖יְלָהֿ גַּם־יוֹמָ֑ם כָּל־יְמֵ֛י הֱיוֹתֵֿ֥נוּ עִמָּ֖ם רֹעִ֥ים הַצֹּֽאֿן׃
[‏יז] וְעַתָּ֗הֿ דְּעִ֤י וּרְאִי֙ מַֽהֿ־תַּֽעֲשִׂ֔י כִּֽי־כָֿלְתָֿ֧הֿ הָֽרָעָ֛הֿ אֶל־אֲדֹֿנֵ֖ינוּ וְעַ֣ל כָּל־בֵּיתֿ֑וֹ וְהוּא֙ בֶּן־בְּלִיַּ֔עַל מִדַּבֵּ֖ר אֵלָֽיו׃
[‏יח] וַתְּמַהֵ֣ר // כתיב // אבוגיל // קרי // אֲבִיגַ֡יל וַתִּקַּח֩ מָאֿתַ֨יִם לֶ֜חֶם וּשְׁנַ֣יִם נִבְֿלֵי־יַ֗יִן וְחָמֵ֨שׁ צֹ֤אֿן // כתיב // עשוות // קרי // עשׂוּיּ֙וֹת֙ וְחָמֵ֤שׁ סְאִים֙ קָלִ֔י וּמֵאָ֥הֿ צִמֻּקִ֖ים וּמָאֿתַֿ֣יִם דְּבֵֿלִ֑ים וַתָּ֖שֶׂם עַל־הַֽחֲמֹרִֽים׃
[‏יט] וַתֹּ֤אֿמֶר לִנְעָרֶ֙יהָ֙ עִבְֿר֣וּ לְפָֿנַ֔י הִנְנִ֖י אַֽחֲרֵיכֶֿ֣ם בָּאָ֑הֿ וּלְאִישָׁ֥הּ נָבָֿ֖ל לֹ֥א הִגִּֽידָֿהֿ׃
[‏כ] וְהָיָ֞הֿ הִ֣יא׀ רֹכֶֿ֣בֶֿתֿ עַֽל־הַֽחֲמ֗וֹר וְיֹרֶ֙דֶֿת֙ בְּסֵ֣תֶֿר הָהָ֔ר וְהִנֵּ֤הֿ דָֿוִד֙ וַֽאֲנָשָׁ֔יו יֹֽרְדִֿ֖ים לִקְרָאֿתָֿ֑הּ וַתִּפְֿגֹֿ֖שׁ אֹתָֽֿם׃
[‏כא] וְדָֿוִ֣דֿ אָמַ֗ר אַךְ֩ לַשֶּׁ֨קֶר שָׁמַ֜רְתִּי אֶֽתֿ־כָּל־אֲשֶׁ֤ר לָזֶה֙ בַּמִּדְֿבָּ֔ר וְלֹֽא־נִפְֿקַ֥דֿ מִכָּל־אֲשֶׁר־ל֖וֹ מְא֑וּמָהֿ וַיָּֽשֶׁבֿ־לִ֥י רָעָ֖הֿ תַּ֥חַתֿ טוֹבָֽֿהֿ׃
[‏כב] כֹּֽהֿ־יַֽעֲשֶׂ֧הֿ אֱלֹהִ֛ים לְאֹֽיְבֵֿ֥י דָֿוִ֖דֿ וְכֹֿ֣הֿ יֹסִ֑יףֿ אִם־אַשְׁאִ֧יר מִכָּל־אֲשֶׁר־ל֛וֹ עַדֿ־הַבֹּ֖קֶר מַשְׁתִּ֥ין בְּקִֽיר׃
[‏כג] וַתֵּ֤רֶא אֲבִֿיגַ֙יִל֙ אֶתֿ־דָּוִ֔דֿ וַתְּמַהֵ֕ר וַתֵּ֖רֶדֿ מֵעַ֣ל הַֽחֲמ֑וֹר וַתִּפֹּ֞ל לְאַפֵּ֤י דָֿוִד֙ עַל־פָּנֶ֔יהָ וַתִּשְׁתַּ֖חוּ אָֽרֶץ׃
[‏כד] וַתִּפֹּל֙ עַל־רַגְֿלָ֔יו וַתֹּ֕אֿמֶר בִּי־אֲנִ֥י אֲדֹֿנִ֖י הֶֽעָוֹ֑ן וּתְֿדַֿבֶּר־נָ֤א אֲמָֽתְֿךָ֙ בְּאָזְנֶ֔יךָֿ וּשְׁמַ֕ע אֵ֖תֿ דִּבְֿרֵ֥י אֲמָתֶֽֿךָֿ׃
[‏כה] אַל־נָ֣א יָשִׂ֣ים אֲדֹֿנִ֣י׀ אֶתֿ־לִבּ֡וֹ אֶל־אִישׁ֩ הַבְּלִיַּ֨עַל הַזֶּ֜הֿ עַל־נָבָ֗ל כִּ֤י כִֿשְׁמוֹ֙ כֶּן־ה֔וּא נָבָֿ֣ל שְׁמ֔וֹ וּנְבָֿלָ֖הֿ עִמּ֑וֹ וַֽאֲנִי֙ אֲמָ֣תְֿךָ֔ לֹ֥א רָאִ֛יתִֿי אֶתֿ־נַֽעֲרֵ֥י אֲדֹֿנִ֖י אֲשֶׁ֥ר שָׁלָֽחְתָּ׃
[‏כו] וְעַתָּ֣הֿ אֲדֹֿנִ֗י חַי־יְהֹוָ֤ה וְחֵֽי־נַפְֿשְׁךָ֙ אֲשֶׁ֨ר מְנָֽעֲךָֿ֤ יְהֹוָה֙ מִבּ֣וֹא בְֿדָֿמִ֔ים וְהוֹשֵׁ֥עַ יָֽדְֿךָֿ֖ לָ֑ךְֿ וְעַתָּ֗הֿ יִֽהְי֤וּ כְֿנָבָֿל֙ אֹֽיְבֶ֔יךָֿ וְהַֽמְבַֿקְשִׁ֥ים אֶל־אֲדֹֿנִ֖י רָעָֽהֿ׃
[‏כז] וְעַתָּה֙ הַבְּרָכָֿ֣הֿ הַזֹּ֔אֿתֿ אֲשֶׁר־הֵבִֿ֥יא שִׁפְֿחָתְֿךָֿ֖ לַֽאֿדֹֿנִ֑י וְנִתְּנָה֙ לַנְּעָרִ֔ים הַמִּֽתְֿהַלְּכִֿ֖ים בְּרַגְֿלֵ֥י אֲדֹֿנִֽי׃
[‏כח] שָׂ֥א נָ֖א לְפֶֿ֣שַׁע אֲמָתֶֿ֑ךָֿ כִּ֣י עָשֹֽׂהֿ־יַֽעֲשֶׂה֩ יְהֹוָ֨ה לַֽאֿדֹֿנִ֜י בַּ֣יִתֿ נֶֽאֱמָ֗ן כִּי־מִלְחֲמ֤וֹתֿ יְהֹוָה֙ אֲדֹֿנִ֣י נִלְחָ֔ם וְרָעָ֛הֿ לֹֽא־תִֿמָּצֵ֥א בְֿךָֿ֖ מִיָּמֶֽיךָֿ׃
[‏כט] וַיָּ֤קָם אָדָֿם֙ לִרְדָֿפְֿךָ֔ וּלְבַֿקֵּ֖שׁ אֶתֿ־נַפְֿשֶׁ֑ךָֿ וְֽהָֽיְתָֿה֩ נֶ֨פֶֿשׁ אֲדֹֿנִ֜י צְרוּרָ֣הֿ׀ בִּצְר֣וֹר הַֽחַיִּ֗ים אֵ֚תֿ יְהֹוָ֣ה אֱלֹהֶ֔יךָֿ וְאֵ֨תֿ נֶ֤פֶֿשׁ אֹֽיְבֶ֙יךָ֙ יְקַלְּעֶ֔נָּהֿ בְּתֿ֖וֹךְֿ כַּ֥ףֿ הַקָּֽלַע׃
[‏ל] וְהָיָ֗הֿ כִּי־יַֽעֲשֶׂ֤הֿ יְהֹוָה֙ לַֽאֿדֹֿנִ֔י כְּכֹֿ֛ל אֲשֶׁר־דִּבֶּ֥ר אֶתֿ־הַטּוֹבָֿ֖הֿ עָלֶ֑יךָֿ וְצִוְּךָֿ֥ לְנָגִֿ֖ידֿ עַל־יִשְׂרָאֵֽל׃
[‏לא] וְלֹ֣א תִֽֿהְיֶ֣הֿ זֹ֣אֿתֿ׀ לְךָ֡ לְפֿוּקָה֩ וּלְמִכְֿשׁ֨וֹל לֵ֜בֿ לַֽאֿדֹֿנִ֗י וְלִשְׁפָּךְֿ־דָּם֙ חִנָּ֔ם וּלְהוֹשִׁ֥יעַ אֲדֹֿנִ֖י ל֑וֹ וְהֵיטִ֤בֿ יְהֹוָה֙ לַֽאֿדֹֿנִ֔י וְזָֽכַֿרְתָּ֖ אֶתֿ־אֲמָתֶֽֿךָֿ׃ס
[‏לב] וַיֹּ֥אֿמֶר דָּוִ֖דֿ לַֽאֲבִֿיגַֿ֑ל בָּר֤וּךְֿ יְהֹוָה֙ אֱלֹהֵ֣י יִשְׂרָאֵ֔ל אֲשֶׁ֧ר שְׁלָחֵ֛ךְֿ הַיּ֥וֹם הַזֶּ֖הֿ לִקְרָאֿתִֽֿי׃
[‏לג] וּבָֿר֥וּךְֿ טַעְמֵ֖ךְֿ וּבְֿרוּכָֿ֣הֿ אָ֑תְּ אֲשֶׁ֨ר כְּלִתִ֜נִי הַיּ֤וֹם הַזֶּה֙ מִבּ֣וֹא בְֿדָֿמִ֔ים וְהֹשֵׁ֥עַ יָדִֿ֖י לִֽי׃
[‏לד] וְאוּלָ֗ם חַי־יְהֹוָה֙ אֱלֹהֵ֣י יִשְׂרָאֵ֔ל אֲשֶׁ֣ר מְנָעַ֔נִי מֵֽהָרַ֖ע אֹתָֿ֑ךְֿ כִּ֣י׀ לוּלֵ֣י מִהַ֗רְתְּ // כתיב // ותבאתי // קרי // וַתָּבֹֿאת֙ לִקְרָאֿתִ֔י כִּ֣י אִם־נוֹתַֿ֧ר לְנָבָֿ֛ל עַדֿ־א֥וֹר הַבֹּ֖קֶר מַשְׁתִּ֥ין בְּקִֽיר׃
[‏לה] וַיִּקַּ֤ח דָּוִד֙ מִיָּדָ֔הּ אֵ֥תֿ אֲשֶׁר־הֵבִֿ֖יאָהֿ ל֑וֹ וְלָ֣הּ אָמַ֗ר עֲלִ֤י לְשָׁלוֹם֙ לְבֵֿיתֵ֔ךְֿ רְאִי֙ שָׁמַ֣עְתִּי בְֿקוֹלֵ֔ךְֿ וָֽאֶשָּׂ֖א פָּנָֽיִךְֿ׃
[‏לו] וַתָּבֹֿ֣א אֲבִֿיגַֿ֣יִל׀ אֶל־נָבָ֡ל וְהִנֵּהֿ־לוֹ֩ מִשְׁתֶּ֨הֿ בְּבֵֿית֜וֹ כְּמִשְׁתֵּ֣הֿ הַמֶּ֗לֶךְֿ וְלֵ֤בֿ נָבָֿל֙ ט֣וֹבֿ עָלָ֔יו וְה֥וּא שִׁכֹּ֖ר עַדֿ־מְאֹ֑דֿ וְלֹֽא־הִגִּ֣ידָֿהֿ לּ֗וֹ דָּבָֿ֥ר קָטֹ֛ן וְגָֿדֿ֖וֹל עַדֿ־א֥וֹר הַבֹּֽקֶר׃
[‏לז] וַיְהִ֣י בַֿבֹּ֗קֶר בְּצֵ֤אֿתֿ הַיַּ֙יִן֙ מִנָּבָ֔ל וַתַּגֶּדֿ־ל֣וֹ אִשְׁתּ֔וֹ אֶתֿ־הַדְּבָֿרִ֖ים הָאֵ֑לֶּהֿ וַיָּ֤מָתֿ לִבּוֹ֙ בְּקִרְבּ֔וֹ וְה֖וּא הָיָ֥הֿ לְאָֽבֶֿן׃
[‏לח] וַיְהִ֖י כַּֽעֲשֶׂ֣רֶתֿ הַיָּמִ֑ים וַיִּגֹּ֧ףֿ יְהֹוָ֛ה אֶתֿ־נָבָֿ֖ל וַיָּמֹֽתֿ׃
[‏לט] וַיִּשְׁמַ֣ע דָּוִד֘ כִּ֣י מֵ֣תֿ נָבָֿל֒ וַיֹּ֡אֿמֶר בָּר֣וּךְֿ יְהֹוָ֡ה אֲשֶׁ֣ר רָב֩ אֶתֿ־רִ֨יבֿ חֶרְפָּתִ֜י מִיַּ֣דֿ נָבָ֗ל וְאֶתֿ־עַבְֿדּוֹ֙ חָשַׂ֣ךְֿ מֵֽרָעָ֔הֿ וְאֵת֙ רָעַ֣תֿ נָבָ֔ל הֵשִׁ֥יבֿ יְהֹוָ֖ה בְּרֹאֿשׁ֑וֹ וַיִּשְׁלַ֤ח דָּוִד֙ וַיְדַֿבֵּ֣ר בַּֽאֲבִֿיגַ֔יִל לְקַחְתָּ֥הּ ל֖וֹ לְאִשָּֽׁהֿ׃
[‏מ] וַיָּבֹ֜אוּ עַבְֿדֵֿ֥י דָֿוִ֛דֿ אֶל־אֲבִֿיגַֿ֖יִל הַכַּרְמֶ֑לָהֿ וַיְדַֿבְּר֤וּ אֵלֶ֙יהָ֙ לֵאֿמֹ֔ר דָּוִד֙ שְׁלָחָ֣נוּ אֵלַ֔יִךְֿ לְקַחְתֵּ֥ךְֿ ל֖וֹ לְאִשָּֽׁהֿ׃
[‏מא] וַתָּ֕קָם וַתִּשְׁתַּ֥חוּ אַפַּ֖יִם אָ֑רְצָהֿ וַתֹּ֗אֿמֶר הִנֵּ֤הֿ אֲמָֽתְֿךָ֙ לְשִׁפְֿחָ֔הֿ לִרְחֹ֕ץ רַגְֿלֵ֖י עַבְֿדֵֿ֥י אֲדֹֿנִֽי׃
[‏מב] וַתְּמַהֵ֞ר וַתָּ֣קָם אֲבִֿיגַ֗יִל וַתִּרְכַּב֙ עַֽל־הַֽחֲמ֔וֹר וְחָמֵשׁ֙ נַֽעֲרֹתֶ֔יהָ הַהֹֽלְכֿ֖וֹתֿ לְרַגְֿלָ֑הּ וַתֵּ֗לֶךְֿ אַֽחֲרֵי֙ מַלְאֲכֵֿ֣י דָֿוִ֔דֿ וַתְּהִי־ל֖וֹ לְאִשָּֽׁהֿ׃
[‏מג] וְאֶתֿ־אֲחִינֹ֛עַם לָקַ֥ח דָּוִ֖דֿ מִֽיִּזְרְעֶ֑אֿל וַתִּֽהְיֶ֛יןָ גַּם־שְׁתֵּיהֶ֥ן ל֖וֹ לְנָשִֽׁים׃ס
[‏מד] וְשָׁא֗וּל נָתַֿ֛ן אֶתֿ־מִיכַֿ֥ל בִּתּ֖וֹ אֵ֣שֶׁתֿ דָּוִ֑דֿ לְפַֿלְטִ֥י בֶֿן־לַ֖יִשׁ אֲשֶׁ֥ר מִגַּלִּֽים׃

פרק כו
[‏א] וַיָּבֹֿ֤אוּ הַזִּפִֿים֙ אֶל־שָׁא֔וּל הַגִּבְֿעָ֖תָֿהֿ לֵאֿמֹ֑ר הֲל֨וֹא דָֿוִ֤דֿ מִסְתַּתֵּר֙ בְּגִֿבְֿעַ֣תֿ הַֽחֲכִֿילָ֔הֿ עַ֖ל פְּנֵ֥י הַיְשִׁימֹֽן׃
[‏ב] וַיָּ֣קָם שָׁא֗וּל וַיֵּ֙רֶד֙ אֶל־מִדְֿבַּר־זִ֔יףֿ וְאִתּ֛וֹ שְׁלֹֽשֶׁתֿ־אֲלָפִֿ֥ים אִ֖ישׁ בְּחוּרֵ֣י יִשְׂרָאֵ֑ל לְבַֿקֵּ֥שׁ אֶתֿ־דָּוִ֖דֿ בְּמִדְֿבַּר־זִֽיףֿ׃
[‏ג] וַיִּ֨חַן שָׁא֜וּל בְּגִֿבְֿעַ֣תֿ הַֽחֲכִֿילָ֗הֿ אֲשֶׁ֛ר עַל־פְּנֵ֥י הַיְשִׁימֹ֖ן עַל־הַדָּ֑רֶךְֿ וְדָֿוִד֙ יֹשֵׁ֣בֿ בַּמִּדְֿבָּ֔ר וַיַּ֕רְא כִּ֣י בָֿ֥א שָׁא֛וּל אַֽחֲרָ֖יו הַמִּדְֿבָּֽרָהֿ׃
[‏ד] וַיִּשְׁלַ֥ח דָּוִ֖דֿ מְרַגְּלִ֑ים וַיֵּ֕דַֿע כִּי־בָֿ֥א שָׁא֖וּל אֶל־נָכֽֿוֹן׃
[‏ה] וַיָּ֣קָם דָּוִ֗דֿ וַיָּבֹֿא֘ אֶֽל־הַמָּקוֹם֘ אֲשֶׁ֣ר חָֽנָהֿ־שָׁ֣ם שָׁאוּל֒ וַיַּ֣רְא דָּוִ֗דֿ אֶתֿ־הַמָּקוֹם֙ אֲשֶׁ֣ר שָֽׁכַֿבֿ־שָׁ֣ם שָׁא֔וּל וְאַבְֿנֵ֥ר בֶּן־נֵ֖ר שַׂר־צְבָֿא֑וֹ וְשָׁאוּל֙ שֹׁכֵֿ֣בֿ בַּמַּעְגָּ֔ל וְהָעָ֖ם חֹנִ֥ים סביבתֽו׃
[‏ו] וַיַּ֨עַן דָּוִ֜דֿ וַיֹּ֣אֿמֶר׀ אֶל־אֲחִימֶ֣לֶךְֿ הַֽחִתִּ֗י וְאֶל־אֲבִֿישַׁ֨י בֶּן־צְרוּיָ֜הֿ אֲחִ֤י יוֹאָב֙ לֵאֿמֹ֔ר מִֽי־יֵרֵ֥דֿ אִתִּ֛י אֶל־שָׁא֖וּל אֶל־הַֽמַּֽחֲנֶ֑הֿ וַיֹּ֣אֿמֶר אֲבִֿישַׁ֔י אֲנִ֖י אֵרֵ֥דֿ עִמָּֽךְֿ׃
[‏ז] וַיָּבֹֿא֩ דָֿוִ֨דֿ וַֽאֲבִֿישַׁ֥י׀ אֶל־הָעָם֘ לַיְלָה֒ וְהִנֵּ֣הֿ שָׁא֗וּל שֹׁכֵֿ֤בֿ יָשֵׁן֙ בַּמַּעְגָּ֔ל וַֽחֲנִיתֿ֥וֹ מְעוּכָֽֿהֿ־בָֿאָ֖רֶץ // כתיב // מְרַֽאֲשֹׁתֿוֹ // קרי // מְרַֽאֲשֹׁתָ֑יו וְאַבְֿנֵ֣ר וְהָעָ֔ם שֹֽׁכְֿבִֿ֖ים // כתיב // סביבתֽו // קרי // סְבִיבֹתָֽיו׃ס
[‏ח] וַיֹּ֤אֿמֶר אֲבִֿישַׁי֙ אֶל־דָּוִ֔דֿ סִגַּ֨ר אֱלֹהִ֥ים הַיּ֛וֹם אֶתֿ־אוֹיִבְֿךָֿ֖ בְּיָדֶֿ֑ךָֿ וְעַתָּה֩ אַכֶּ֨נּוּ נָ֜א בַּֽחֲנִ֤יתֿ וּבָֿאָ֙רֶץ֙ פַּ֣עַם אַחַ֔תֿ וְלֹ֥א אֶשְׁנֶ֖הֿ לֽוֹ׃
[‏ט] וַיֹּ֧אֿמֶר דָּוִ֛דֿ אֶל־אֲבִֿישַׁ֖י אַל־תַּשְׁחִיתֵֿ֑הוּ כִּ֠י מִ֣י שָׁלַ֥ח יָדֿ֛וֹ בִּמְשִׁ֥יחַ יְהֹוָ֖ה וְנִקָּֽהֿ׃פ
[‏י] וַיֹּ֤אֿמֶר דָּוִד֙ חַי־יְהֹוָ֔ה כִּ֥י אִם־יְהֹוָ֖ה יִגָּפֶֿ֑נּוּ אֽוֹ־יוֹמ֤וֹ יָבֿוֹא֙ וָמֵ֔תֿ א֧וֹ בַֿמִּלְחָמָ֛הֿ יֵרֵ֖דֿ וְנִסְפָּֽהֿ׃
[‏יא] חָלִ֤ילָהֿ לִּי֙ מֵֽיהֹוָ֔ה מִשְּׁלֹ֥חַ יָדִֿ֖י בִּמְשִׁ֣יחַ יְהֹוָ֑ה וְ֠עַתָּהֿ קַח־נָ֨א אֶתֿ־הַֽחֲנִ֜יתֿ אֲשֶׁ֧ר מְרַֽאֲשֹׁתֿוֹ וְאֶתֿ־צַפַּ֥חַתֿ הַמַּ֖יִם וְנֵ֥לְכָֿהֿ לָּֽנוּ׃
[‏יב] וַיִּקַּח֩ דָּוִ֨דֿ אֶתֿ־הַֽחֲנִ֜יתֿ וְאֶתֿ־צַפַּ֤חַתֿ הַמַּ֙יִם֙ מֵרַֽאֲשֹׁתֵֿ֣י שָׁא֔וּל וַיֵּֽלְכֿ֖וּ לָהֶ֑ם וְאֵ֣ין רֹאֶה֩ וְאֵ֨ין יוֹדֵ֜עַ וְאֵ֣ין מֵקִ֗יץ כִּ֤י כֻֿלָּם֙ יְשֵׁנִ֔ים כִּ֚י תַּרְדֵּמַ֣תֿ יְהֹוָ֔ה נָֽפְֿלָ֖הֿ עֲלֵיהֶֽם׃
[‏יג] וַיַּֽעֲבֹֿ֤ר דָּוִד֙ הָעֵ֔בֶֿר וַיַּֽעֲמֹ֥דֿ עַל־רֹֽאֿשׁ־הָהָ֖ר מֵֽרָחֹ֑ק רַ֥בֿ הַמָּק֖וֹם בֵּֽינֵיהֶֽם׃
[‏יד] וַיִּקְרָ֨א דָֿוִ֜דֿ אֶל־הָעָ֗ם וְאֶל־אַבְֿנֵ֤ר בֶּן־נֵר֙ לֵאֿמֹ֔ר הֲל֥וֹא תַֽֿעֲנֶ֖הֿ אַבְֿנֵ֑ר וַיַּ֤עַן אַבְֿנֵר֙ וַיֹּ֔אֿמֶר מִ֥י אַתָּ֖הֿ קָרָ֥אֿתָֿ אֶל־הַמֶּֽלֶךְֿ׃
[‏טו] וַיֹּאֿמֶר֩ דָּוִ֨דֿ אֶל־אַבְֿנֵ֜ר הֲלוֹא־אִ֣ישׁ אַתָּ֗הֿ וּמִ֤י כָֿמ֙וֹךָ֙ בְּיִשְׂרָאֵ֔ל וְלָ֙מָּה֙ לֹ֣א שָׁמַ֔רְתָּ אֶל־אֲדֹֿנֶ֖יךָֿ הַמֶּ֑לֶךְֿ כִּי־בָֿא֙ אַחַ֣דֿ הָעָ֔ם לְהַשְׁחִ֖יתֿ אֶתֿ־הַמֶּ֥לֶךְֿ אֲדֹֿנֶֽיךָֿ׃
[‏טז] לֹא־ט֞וֹבֿ הַדָּבָֿ֣ר הַזֶּה֘ אֲשֶׁ֣ר עָשִׂיתָ֒ חַי־יְהֹוָ֗ה כִּ֤י בְֿנֵי־מָ֙וֶת֙ אַתֶּ֔ם אֲשֶׁ֧ר לֹֽא־שְׁמַרְתֶּ֛ם עַל־אֲדֹֽֿנֵיכֶֿ֖ם עַל־מְשִׁ֣יחַ יְהֹוָ֑ה וְעַתָּ֣הֿ׀ רְאֵ֗הֿ אֵֽי־חֲנִ֥יתֿ הַמֶּ֛לֶךְֿ וְאֶתֿ־צַפַּ֥חַתֿ הַמַּ֖יִם אֲשֶׁ֥ר // כתיב // מראשתו // קרי // מְרַאֲשֹׁתָֽיו׃
[‏יז] וַיַּכֵּ֤ר שָׁאוּל֙ אֶתֿ־ק֣וֹל דָּוִ֔דֿ וַיֹּ֕אֿמֶר הֲקֽוֹלְךָֿ֥ זֶ֖הֿ בְּנִ֣י דָֿוִ֑דֿ וַיֹּ֣אֿמֶר דָּוִ֔דֿ קוֹלִ֖י אֲדֹֿנִ֥י הַמֶּֽלֶךְֿ׃
[‏יח] וַיֹּ֕אֿמֶר לָ֥מָּהֿ זֶּ֛הֿ אֲדֹֿנִ֥י רֹדֵֿ֖ףֿ אַֽחֲרֵ֣י עַבְֿדּ֑וֹ כִּ֚י מֶ֣הֿ עָשִׂ֔יתִֿי וּמַהֿ־בְּיָדִֿ֖י רָעָֽהֿ׃
[‏יט] וְעַתָּ֗הֿ יִֽשְׁמַֽע־נָא֙ אֲדֹֿנִ֣י הַמֶּ֔לֶךְֿ אֵ֖תֿ דִּבְֿרֵ֣י עַבְֿדּ֑וֹ אִם־יְהֹוָ֞ה הֱסִֽיתְֿךָֿ֥ בִֿי֙ יָרַ֣ח מִנְחָ֔הֿ וְאִ֣ם׀ בְּנֵ֣י הָֽאָדָ֗ם אֲרוּרִ֥ים הֵם֙ לִפְֿנֵ֣י יְהֹוָ֔ה כִּי־גֵֽֿרְשׁ֣וּנִי הַיּ֗וֹם מֵֽהִסְתַּפֵּ֜חַ בְּנַֽחֲלַ֤תֿ יְהֹוָה֙ לֵאֿמֹ֔ר לֵ֥ךְֿ עֲבֹֿ֖דֿ אֱלֹהִ֥ים אֲחֵרִֽים׃
[‏כ] וְעַתָּ֗הֿ אַל־יִפֹּ֤ל דָּֽמִי֙ אַ֔רְצָהֿ מִנֶּ֖גֶֿדֿ פְּנֵ֣י יְהֹוָ֑ה כִּֽי־יָצָ֞א מֶ֣לֶךְֿ יִשְׂרָאֵ֗ל לְבַֿקֵּשׁ֙ אֶתֿ־פַּרְעֹ֣שׁ אֶחָ֔דֿ כַּֽאֲשֶׁ֛ר יִרְדֹּ֥ףֿ הַקֹּרֵ֖א בֶּהָרִֽים׃
[‏כא] וַיֹּאֿמֶר֩ שָׁא֨וּל חָטָ֜אֿתִֿי שׁ֣וּבֿ בְּנִֽי־דָֿוִ֗דֿ כִּ֠י לֹֽא־אָרַ֤ע לְךָ֙ ע֔וֹדֿ תַּ֠חַתֿ אֲשֶׁ֨ר יָֽקְרָ֥הֿ נַפְֿשִׁ֛י בְּעֵינֶ֖יךָֿ הַיּ֣וֹם הַזֶּ֑הֿ הִנֵּ֥הֿ הִסְכַּ֛לְתִּי וָֽאֶשְׁגֶּ֖הֿ הַרְבֵּ֥הֿ מְאֹֽדֿ׃
[‏כב] וַיַּ֤עַן דָּוִד֙ וַיֹּ֔אֿמֶר הִנֵּ֖הֿ // כתיב // החנִית // קרי // חֲנִ֣ית הַמֶּ֑לֶךְֿ וְיַֽעֲבֹֿ֛ר אֶחָ֥דֿ מֵֽהַנְּעָרִ֖ים וְיִקָּחֶֽהָ׃
[‏כג] וַֽיהֹוָה֙ יָשִׁ֣יבֿ לָאִ֔ישׁ אֶתֿ־צִדְֿקָתֿ֖וֹ וְאֶתֿ־אֱמֻנָתֿ֑וֹ אֲשֶׁר֩ נְתָֿנְךָ֙ יְהֹוָ֤ה׀ הַיּוֹם֙ בְּיָ֔דֿ וְלֹ֣א אָבִ֔יתִֿי לִשְׁלֹ֥חַ יָדִֿ֖י בִּמְשִׁ֥יחַ יְהֹוָֽה׃
[‏כד] וְהִנֵּ֗הֿ כַּֽאֲשֶׁ֨ר גָּֽדְֿלָ֧הֿ נַפְֿשְׁךָֿ֛ הַיּ֥וֹם הַזֶּ֖הֿ בְּעֵינָ֑י כֵּ֣ן תִּגְֿדַּ֤ל נַפְֿשִׁי֙ בְּעֵינֵ֣י יְהֹוָ֔ה וְיַצִּלֵ֖נִי מִכָּל־צָרָֽהֿ׃
[‏כה] וַיֹּ֨אֿמֶר שָׁא֜וּל אֶל־דָּוִ֗דֿ בָּר֤וּךְֿ אַתָּה֙ בְּנִ֣י דָֿוִ֔דֿ גַּ֚ם עָשֹׂ֣הֿ תַֽֿעֲשֶׂ֔הֿ וְגַֿ֖ם יָכֹֿ֣ל תּוּכָֿ֑ל וַיֵּ֤לֶךְֿ דָּוִד֙ לְדַֿרְכּ֔וֹ וְשָׁא֖וּל שָׁ֥בֿ לִמְקוֹמֽוֹ׃ס

פרק כז
[‏א] וַיֹּ֤אֿמֶר דָּוִד֙ אֶל־לִבּ֔וֹ עַתָּ֛הֿ אֶסָּפֶֿ֥הֿ יֽוֹם־אֶחָ֖דֿ בְּיַדֿ־שָׁא֑וּל אֵֽין־לִ֨י ט֜וֹבֿ כִּ֣י הִמָּלֵ֥ט אִמָּלֵ֣ט׀ אֶל־אֶ֣רֶץ פְּלִשְׁתִּ֗ים וְנוֹאַ֨שׁ מִמֶּ֤נִּי שָׁאוּל֙ לְבַֿקְשֵׁ֤נִי עוֹד֙ בְּכָֿל־גְּבֿ֣וּל יִשְׂרָאֵ֔ל וְנִמְלַטְתִּ֖י מִיָּדֽֿוֹ׃
[‏ב] וַיָּ֣קָם דָּוִ֔דֿ וַיַּֽעֲבֹֿ֣ר ה֔וּא וְשֵֽׁשׁ־מֵא֥וֹתֿ אִ֖ישׁ אֲשֶׁ֣ר עִמּ֑וֹ אֶל־אָכִֿ֥ישׁ בֶּן־מָע֖וֹךְֿ מֶ֥לֶךְֿ גַּֽתֿ׃
[‏ג] וַיֵּשֶׁב֩ דָּוִ֨דֿ עִם־אָכִֿ֥ישׁ בְּגַֿ֛תֿ ה֥וּא וַֽאֲנָשָׁ֖יו אִ֣ישׁ וּבֵֿיתֿ֑וֹ דָּוִד֙ וּשְׁתֵּ֣י נָשָׁ֔יו אֲחִינֹ֙עַם֙ הַיִּזְרְעֵאֿלִ֔יתֿ וַֽאֲבִֿיגַֿ֥יִל אֵֽשֶׁתֿ־נָבָֿ֖ל הַֽכַּרְמְלִֽיתֿ׃
[‏ד] וַיֻּגַּ֣דֿ לְשָׁא֔וּל כִּֽי־בָֿרַ֥ח דָּוִ֖דֿ גַּ֑תֿ וְלֹֽא־יוֹסַףֿ ע֖וֹדֿ לְבַֿקְשֽׁוֹ׃ס
[‏ה] וַיֹּ֨אֿמֶר דָּוִ֜דֿ אֶל־אָכִ֗ישׁ אִם־נָא֩ מָצָ֨אֿתִֿי חֵ֤ן בְּעֵינֶ֙יךָ֙ יִתְּנוּ־לִ֣י מָק֗וֹם בְּאַחַ֛תֿ עָרֵ֥י הַשָּׂדֶֿ֖הֿ וְאֵ֣שְׁבָֿהֿ שָּׁ֑ם וְלָ֨מָּהֿ יֵשֵׁ֧בֿ עַבְֿדְּךָֿ֛ בְּעִ֥יר הַמַּמְלָכָֿ֖הֿ עִמָּֽךְֿ׃
[‏ו] וַיִּֽתֶּן־ל֥וֹ אָכִֿ֛ישׁ בַּיּ֥וֹם הַה֖וּא אֶתֿ־צִֽקְלָ֑גֿ לָכֵ֞ן הָֽיְתָֿ֤הֿ צִֽקְלַג֙ לְמַלְכֵֿ֣י יְהוּדָ֔הֿ עַ֖דֿ הַיּ֥וֹם הַזֶּֽהֿ׃ס
[‏ז] וַֽיְהִי֙ מִסְפַּ֣ר הַיָּמִ֔ים אֲשֶׁר־יָשַׁ֥בֿ דָּוִ֖דֿ בִּשְׂדֵֿ֣הֿ פְֿלִשְׁתִּ֑ים יָמִ֖ים וְאַרְבָּעָ֥הֿ חֳדָֿשִֽׁים׃
[‏ח] וַיַּ֤עַל דָּוִד֙ וַֽאֲנָשָׁ֔יו וַֽיִּפְֿשְׁט֛וּ אֶל־הַגְּשׁוּרִ֥י וְהַגִּרְזִ֖י וְהָֽעֲמָֽלֵקִ֑י כִּ֣י הֵ֜נָּהֿ יֹֽשְׁבֿ֤וֹתֿ הָאָ֙רֶץ֙ אֲשֶׁ֣ר מֵֽעוֹלָ֔ם בּֽוֹאֲךָֿ֥ שׁ֖וּרָהֿ וְעַדֿ־אֶ֥רֶץ מִצְרָֽיִם׃
[‏ט] וְהִכָּ֤הֿ דָֿוִד֙ אֶתֿ־הָאָ֔רֶץ וְלֹ֥א יְחַיֶּ֖הֿ אִ֣ישׁ וְאִשָּׁ֑הֿ וְלָקַח֩ צֹ֨אֿן וּבָֿקָ֜ר וַֽחֲמֹרִ֤ים וּגְֿמַלִּים֙ וּבְֿגָֿדִ֔ים וַיָּ֖שָׁבֿ וַיָּבֹֿ֥א אֶל־אָכִֽֿישׁ׃
[‏י] וַיֹּ֣אֿמֶר אָכִ֔ישׁ אַל־פְּשַׁטְתֶּ֖ם הַיּ֑וֹם וַיֹּ֣אֿמֶר דָּוִ֗דֿ עַל־נֶ֤גֶֿבֿ יְהוּדָֿה֙ וְעַל־נֶ֣גֶֿבֿ הַיַּרְחְמְאֵלִ֔י וְאֶל־נֶ֖גֶֿבֿ הַקֵּינִֽי׃
[‏יא] וְאִ֨ישׁ וְאִשָּׁ֜הֿ לֹֽא־יְחַיֶּ֣הֿ דָֿוִ֗דֿ לְהָבִֿ֥יא גַֿת֙ לֵאֿמֹ֔ר פֶּן־יַגִּ֥דֿוּ עָלֵ֖ינוּ לֵאֿמֹ֑ר כֹּֽהֿ־עָשָׂ֤הֿ דָֿוִד֙ וְכֹֿ֣הֿ מִשְׁפָּט֔וֹ כָּל־הַ֨יָּמִ֔ים אֲשֶׁ֥ר יָשַׁ֖בֿ בִּשְׂדֵֿ֥הֿ פְֿלִשְׁתִּֽים׃
[‏יב] וַיַּֽאֲמֵ֥ן אָכִֿ֖ישׁ בְּדָֿוִ֣דֿ לֵאֿמֹ֑ר הַבְֿאֵ֤שׁ הִבְֿאִישׁ֙ בְּעַמּ֣וֹ בְֿיִשְׂרָאֵ֔ל וְהָ֥יָהֿ לִ֖י לְעֶ֥בֶֿדֿ עוֹלָֽם׃ס

פרק כח
[‏א] וַֽיְהִי֙ בַּיָּמִ֣ים הָהֵ֔ם וַיִּקְבְּצ֨וּ פְֿלִשְׁתִּ֤ים אֶתֿ־מַֽחֲנֵיהֶם֙ לַצָּבָ֔א לְהִלָּחֵ֖ם בְּיִשְׂרָאֵ֑ל וַיֹּ֤אֿמֶר אָכִֿישׁ֙ אֶל־דָּוִ֔דֿ יָדֹֿ֣עַ תֵּדַ֗ע כִּ֤י אִתִּי֙ תֵּצֵ֣א בַֽֿמַּֽחֲנֶ֔הֿ אַתָּ֖הֿ וַֽאֲנָשֶֽׁיךָֿ׃
[‏ב] וַיֹּ֤אֿמֶר דָּוִד֙ אֶל־אָכִ֔ישׁ לָכֵֿן֙ אַתָּ֣הֿ תֵֿדַ֔ע אֵ֥תֿ אֲשֶׁר־יַֽעֲשֶׂ֖הֿ עַבְֿדֶּ֑ךָֿ וַיֹּ֤אֿמֶר אָכִֿישׁ֙ אֶל־דָּוִ֔דֿ לָכֵ֗ן שֹׁמֵ֧ר לְרֹאֿשִׁ֛י אֲשִֽׂימְךָֿ֖ כָּל־הַיָּמִֽים׃ס
[‏ג] וּשְׁמוּאֵ֣ל מֵ֔תֿ וַיִּסְפְּדֿוּ־לוֹ֙ כָּל־יִשְׂרָאֵ֔ל וַיִּקְבְּרֻ֥הוּ בָֿרָמָ֖הֿ וּבְֿעִיר֑וֹ וְשָׁא֗וּל הֵסִ֛יר הָֽאֹבֿ֥וֹתֿ וְאֶתֿ־הַיִּדְּעֹנִ֖ים מֵֽהָאָֽרֶץ׃
[‏ד] וַיִּקָּֽבְֿצ֣וּ פְֿלִשְׁתִּ֔ים וַיָּבֹֿ֖אוּ וַיַּֽחֲנ֣וּ בְֿשׁוּנֵ֑ם וַיִּקְבֹּ֤ץ שָׁאוּל֙ אֶתֿ־כָּל־יִשְׂרָאֵ֔ל ‍ֽוַיַּֽחֲנ֖וּ בַּגִּלְבֹּֽעַ׃
[‏ה] וַיַּ֥רְא שָׁא֖וּל אֶתֿ־מַֽחֲנֵ֣הֿ פְֿלִשְׁתִּ֑ים וַיִּרָ֕א וַיֶּֽחֱרַ֥דֿ לִבּ֖וֹ מְאֹֽדֿ׃
[‏ו] וַיִּשְׁאַ֤ל שָׁאוּל֙ בַּֽיהֹוָ֔ה וְלֹ֥א עָנָ֖הוּ יְהֹוָ֑ה גַּ֧ם בַּֽחֲלֹמ֛וֹתֿ גַּ֥ם בָּאוּרִ֖ים גַּ֥ם בַּנְּבִֿיאִֽם׃
[‏ז] וַיֹּ֨אֿמֶר שָׁא֜וּל לַֽעֲבָֿדָ֗יו בַּקְּשׁוּ־לִי֙ אֵ֣שֶׁתֿ בַּֽעֲלַתֿ־א֔וֹבֿ וְאֵֽלְכָֿ֥הֿ אֵלֶ֖יהָ וְאֶדְֿרְשָׁהֿ־בָּ֑הּ וַיֹּֽאֿמְר֤וּ עֲבָֿדָֿיו֙ אֵלָ֔יו הִנֵּ֛הֿ אֵ֥שֶׁתֿ בַּֽעֲלַתֿ־א֖וֹבֿ בְּעֵ֥ין דּֽוֹר׃
[‏ח] וַיִּתְֿחַפֵּ֣שׂ שָׁא֗וּל וַיִּלְבַּשׁ֙ בְּגָֿדִֿ֣ים אֲחֵרִ֔ים וַיֵּ֣לֶךְֿ ה֗וּא וּשְׁנֵ֤י אֲנָשִׁים֙ עִמּ֔וֹ וַיָּבֹֿ֥אוּ אֶל־הָֽאִשָּׁ֖הֿ לָ֑יְלָהֿ וַיֹּ֗אֿמֶר קסומי־נָ֥א לִי֙ בָּא֔וֹבֿ וְהַ֣עֲלִי לִ֔י אֵ֥תֿ אֲשֶׁר־אֹמַ֖ר אֵלָֽיִךְֿ׃
[‏ט] וַתֹּ֨אֿמֶר הָֽאִשָּׁ֜הֿ אֵלָ֗יו הִנֵּ֨הֿ אַתָּ֤הֿ יָדַ֙עְתָּ֙ אֵ֣תֿ אֲשֶׁר־עָשָׂ֣הֿ שָׁא֔וּל אֲשֶׁ֥ר הִכְֿרִ֛יתֿ אֶתֿ־הָֽאֹבֿ֥וֹתֿ וְאֶתֿ־הַיִּדְּעֹנִ֖י מִן־הָאָ֑רֶץ וְלָמָ֥הֿ אַתָּ֛הֿ מִתְֿנַקֵּ֥שׁ בְּנַפְֿשִׁ֖י לַֽהֲמִיתֵֽֿנִי׃
[‏י] וַיִּשָּׁ֤בַֽֿע לָהּ֙ שָׁא֔וּל בַֽֿיהֹוָ֖ה לֵאֿמֹ֑ר חַי־יְהֹוָ֕ה אִֽם־יִקְּרֵ֥ךְֿ עָוֹ֖ן בַּדָּבָֿ֥ר הַזֶּֽהֿ׃
[‏יא] וַתֹּ֙אֿמֶר֙ הָֽאִשָּׁ֔הֿ אֶתֿ־מִ֖י אַֽעֲלֶהֿ־לָּ֑ךְֿ וַיֹּ֕אֿמֶר אֶתֿ־שְׁמוּאֵ֖ל הַֽעֲלִי־לִֽי׃
[‏יב] וַתֵּ֤רֶא הָֽאִשָּׁה֙ אֶתֿ־שְׁמוּאֵ֔ל וַתִּזְעַ֖ק בְּק֣וֹל גָּדֿ֑וֹל וַתֹּאֿמֶר֩ הָֽאִשָּׁ֨הֿ אֶל־שָׁא֧וּל לֵאֿמֹ֛ר לָ֥מָּהֿ רִמִּיתָֿ֖נִי וְאַתָּ֥הֿ שָׁאֽוּל׃
[‏יג] וַיֹּ֨אֿמֶר לָ֥הּ הַמֶּ֛לֶךְֿ אַל־תִּֽירְאִ֖י כִּ֣י מָ֣הֿ רָאִ֑יתֿ וַתֹּ֤אֿמֶר הָֽאִשָּׁה֙ אֶל־שָׁא֔וּל אֱלֹהִ֥ים רָאִ֖יתִֿי עֹלִ֥ים מִן־הָאָֽרֶץ׃
[‏יד] וַיֹּ֤אֿמֶר לָהּ֙ מַֽהֿ־תָּֽאֳר֔וֹ וַתֹּ֗אֿמֶר אִ֤ישׁ זָקֵן֙ עֹלֶ֔הֿ וְה֥וּא עֹטֶ֖הֿ מְעִ֑יל וַיֵּ֤דַֿע שָׁאוּל֙ כִּֽי־שְׁמוּאֵ֣ל ה֔וּא וַיִּקֹּ֥דֿ אַפַּ֛יִם אַ֖רְצָהֿ וַיִּשְׁתָּֽחוּ׃ס
[‏טו] וַיֹּ֤אֿמֶר שְׁמוּאֵל֙ אֶל־שָׁא֔וּל לָ֥מָּהֿ הִרְגַּזְתַּ֖נִי לְהַֽעֲל֣וֹתֿ אֹתִֿ֑י וַיֹּ֣אֿמֶר שָׁ֠אוּל צַר־לִ֨י מְאֹ֜דֿ וּפְֿלִשְׁתִּ֣ים׀ נִלְחָמִ֣ים בִּ֗י וֵֽאֿלֹהִ֞ים סָ֤ר מֵֽעָלַי֙ וְלֹֽא־עָנָ֣נִי ע֗וֹדֿ גַּ֤ם בְּיַֽדֿ־הַנְּבִֿיאִם֙ גַּם־בַּ֣חֲלֹמ֔וֹתֿ וָֽאֶקְרָאֶ֣הֿ לְךָ֔ לְהֽוֹדִֿיעֵ֖נִי מָ֥הֿ אֶֽעֱשֶֽׂהֿ׃ס
[‏טז] וַיֹּ֣אֿמֶר שְׁמוּאֵ֔ל וְלָ֖מָּהֿ תִּשְׁאָלֵ֑נִי וַֽיהֹוָ֛ה סָ֥ר מֵֽעָלֶ֖יךָֿ וַיְהִ֥י עָרֶֽךָֿ׃
[‏יז] וַיַּ֤עַשׂ יְהֹוָה֙ ל֔וֹ כַּֽאֲשֶׁ֖ר דִּבֶּ֣ר בְּיָדִֿ֑י וַיִּקְרַ֨ע יְהֹוָ֤ה אֶתֿ־הַמַּמְלָכָֿה֙ מִיָּדֶ֔ךָֿ וַֽיִּתְּנָ֖הּ לְרֵֽעֲךָֿ֥ לְדָֿוִֽדֿ׃
[‏יח] כַּֽאֲשֶׁ֤ר לֹֽא־שָׁמַ֙עְתָּ֙ בְּק֣וֹל יְהֹוָ֔ה וְלֹֽא־עָשִׂ֥יתָֿ חֲרֽוֹן־אַפּ֖וֹ בַּֽעֲמָלֵ֑ק עַל־כֵּן֙ הַדָּבָֿ֣ר הַזֶּ֔הֿ עָשָֽׂהֿ־לְךָֿ֥ יְהֹוָ֖ה הַיּ֥וֹם הַזֶּֽהֿ׃
[‏יט] וְיִתֵּ֣ן יְ֠הֹוָה גַּ֣ם אֶתֿ־יִשְׂרָאֵ֤ל עִמְּךָ֙ בְּיַדֿ־פְּלִשְׁתִּ֔ים וּמָחָ֕ר אַתָּ֥הֿ וּבָֿנֶ֖יךָֿ עִמִּ֑י גַּ֚ם אֶתֿ־מַֽחֲנֵ֣הֿ יִשְׂרָאֵ֔ל יִתֵּ֥ן יְהֹוָ֖ה בְּיַדֿ־פְּלִשְׁתִּֽים׃
[‏כ] וַיְמַהֵ֣ר שָׁא֗וּל וַיִּפֹּ֤ל מְלֹא־קֽוֹמָתֿוֹ֙ אַ֔רְצָהֿ וַיִּרָ֥א מְאֹ֖דֿ מִדִּבְֿרֵ֣י שְׁמוּאֵ֑ל גַּם־כֹּ֙חַ֙ לֹא־הָ֣יָהֿ ב֔וֹ כִּ֣י לֹ֤א אָכַֿל֙ לֶ֔חֶם כָּל־הַיּ֖וֹם וְכָֿל־הַלָּֽיְלָהֿ׃
[‏כא] וַתָּבֿ֤וֹא הָֽאִשָּׁה֙ אֶל־שָׁא֔וּל וַתֵּ֖רֶא כִּֽי־נִבְֿהַ֣ל מְאֹ֑דֿ וַתֹּ֣אֿמֶר אֵלָ֗יו הִנֵּ֨הֿ שָֽׁמְעָ֤הֿ שִׁפְֿחָֽתְֿךָ֙ בְּקוֹלֶ֔ךָֿ וָֽאָשִׂ֤ים נַפְֿשִׁי֙ בְּכַֿפִּ֔י וָֽאֶשְׁמַע֙ אֶתֿ־דְּבָֿרֶ֔יךָֿ אֲשֶׁ֥ר דִּבַּ֖רְתָּ אֵלָֽי׃
[‏כב] וְעַתָּ֗הֿ שְׁמַֽע־נָ֤א גַֿם־אַתָּה֙ בְּק֣וֹל שִׁפְֿחָתֶ֔ךָֿ וְאָשִׂ֧מָהֿ לְפָֿנֶ֛יךָֿ פַּתֿ־לֶ֖חֶם וֶֽאֱכֿ֑וֹל וִיהִ֤י בְֿךָ֙ כֹּ֔חַ כִּ֥י תֵֿלֵ֖ךְֿ בַּדָּֽרֶךְֿ׃
[‏כג] וַיְמָאֵ֗ן וַיֹּ֙אֿמֶר֙ לֹ֣א אֹכַ֔ל וַיִּפְֿרְצוּ־בֿ֤וֹ עֲבָֿדָֿיו֙ וְגַֿם־הָ֣אִשָּׁ֔הֿ וַיִּשְׁמַ֖ע לְקֹלָ֑ם וַיָּ֙קָם֙ מֵֽהָאָ֔רֶץ וַיֵּ֖שֶׁבֿ אֶל־הַמִּטָּֽהֿ׃
[‏כד] וְלָֽאִשָּׁ֤הֿ עֵֽגֶֿל־מַרְבֵּק֙ בַּבַּ֔יִתֿ וַתְּמַהֵ֖ר וַתִּזְבָּחֵ֑הוּ וַתִּקַּח־קֶ֣מַח וַתָּ֔לָשׁ וַתֹּפֵֿ֖הוּ מַצּֽוֹתֿ׃
[‏כה] וַתַּגֵּ֧שׁ לִפְֿנֵֽי־שָׁא֛וּל וְלִפְֿנֵ֥י עֲבָֿדָֿ֖יו וַיֹּאֿכֵֿ֑לוּ וַיָּקֻ֥מוּ וַיֵּֽלְכֿ֖וּ בַּלַּ֥יְלָהֿ הַהֽוּא׃פ

פרק כט
[‏א] וַיִּקְבְּצ֧וּ פְֿלִשְׁתִּ֛ים אֶתֿ־כָּל־מַֽחֲנֵיהֶ֖ם אֲפֵֿ֑קָהֿ וְיִשְׂרָאֵ֣ל חֹנִ֔ים בַּעַ֖יִן אֲשֶׁ֥ר בְּיִזְרְעֶֽאֿל׃
[‏ב] וְסַרְנֵ֤י פְֿלִשְׁתִּים֙ עֹֽבְֿרִ֔ים לְמֵא֖וֹתֿ וְלַֽאֲלָפִֿ֑ים וְדָֿוִ֣דֿ וַֽאֲנָשָׁ֗יו עֹֽבְֿרִ֛ים בָּאַֽחֲרֹנָ֖הֿ עִם־אָכִֽֿישׁ׃
[‏ג] וַיֹּֽאֿמְרוּ֙ שָׂרֵ֣י פְֿלִשְׁתִּ֔ים מָ֖הֿ הָֽעִבְֿרִ֣ים הָאֵ֑לֶּהֿ וַיֹּ֨אֿמֶר אָכִ֜ישׁ אֶל־שָׂרֵ֣י פְֿלִשְׁתִּ֗ים הֲלֽוֹא־זֶ֨הֿ דָֿוִ֜דֿ עֶ֣בֶֿדֿ׀ שָׁא֣וּל מֶֽלֶךְֿ־יִשְׂרָאֵ֗ל אֲשֶׁ֨ר הָיָ֤הֿ אִתִּי֙ זֶ֤הֿ יָמִים֙ אוֹ־זֶ֣הֿ שָׁנִ֔ים וְלֹֽא־מָצָ֤אֿתִֿי בֿוֹ֙ מְא֔וּמָהֿ מִיּ֥וֹם נָפְֿל֖וֹ עַדֿ־הַיּ֥וֹם הַזֶּֽהֿ׃ס
[‏ד] וַיִּקְצְפ֨וּ עָלָ֜יו שָׂרֵ֣י פְֿלִשְׁתִּ֗ים וַיֹּ֣אֿמְרוּ לוֹ֩ שָׂרֵ֨י פְֿלִשְׁתִּ֜ים הָשֵׁ֣בֿ אֶתֿ־הָאִ֗ישׁ וְיָשֹׁב֙ אֶל־מְקוֹמוֹ֙ אֲשֶׁ֣ר הִפְֿקַדְֿתּ֣וֹ שָׁ֔ם וְלֹֽא־יֵרֵ֤דֿ עִמָּ֙נוּ֙ בַּמִּלְחָמָ֔הֿ וְלֹא־יִֽהְיֶהֿ־לָּ֥נוּ לְשָׂטָ֖ן בַּמִּלְחָמָ֑הֿ וּבַֿמֶּ֗הֿ יִתְֿרַצֶּ֥הֿ זֶה֙ אֶל־אֲדֹֿנָ֔יו הֲל֕וֹא בְּרָאֿשֵׁ֖י הָֽאֲנָשִׁ֥ים הָהֵֽם׃
[‏ה] הֲלוֹא־זֶ֣הֿ דָֿוִ֔דֿ אֲשֶׁ֧ר יַֽעֲנוּ־ל֛וֹ בַּמְּחֹל֖וֹתֿ לֵאֿמֹ֑ר הִכָּ֤הֿ שָׁאוּל֙ // כתיב // באלפו // קרי // בַּֽאֲלָפָ֔יו וְדָֿוִ֖דֿ // כתיב // ברבבתֿו // קרי // בְּרִבְֿבֹֿתֽֿיוֹ׃ס
[‏ו] וַיִּקְרָ֨א אָכִ֜ישׁ אֶל־דָּוִ֗דֿ וַיֹּ֣אֿמֶר אֵ֠לָיו חַי־יְהֹוָ֞ה כִּֽי־יָשָׁ֣ר אַתָּ֗הֿ וְט֣וֹבֿ בְּ֠עֵינַי צֵֽאֿתְֿךָ֙ וּבֹֽֿאֲךָֿ֤ אִתִּי֙ ‍ֽבַּמַּֽחֲנֶ֔הֿ כִּ֠י לֹֽא־מָצָ֤אֿתִֿי בְֿךָ֙ רָעָ֔הֿ מִיּ֛וֹם בֹּֽאֲךָֿ֥ אֵלַ֖י עַדֿ־הַיּ֣וֹם הַזֶּ֑הֿ וּבְֿעֵינֵ֥י הַסְּרָנִ֖ים לֹֽא־ט֥וֹבֿ אָֽתָּהֿ׃
[‏ז] וְעַתָּ֥הֿ שׁ֖וּבֿ וְלֵ֣ךְֿ בְּשָׁל֑וֹם וְלֹא־תַֽֿעֲשֶׂ֣הֿ רָ֔ע בְּעֵינֵ֖י סַרְנֵ֥י פְֿלִשְׁתִּֽים׃ס
[‏ח] וַיֹּ֨אֿמֶר דָּוִ֜דֿ אֶל־אָכִ֗ישׁ כִּ֣י מֶ֤הֿ עָשִׂ֙יתִֿי֙ וּמַהֿ־מָּצָ֣אֿתָֿ בְֿעַבְֿדְּךָ֔ מִיּוֹם֙ אֲשֶׁ֣ר הָיִ֣יתִֿי לְפָֿנֶ֔יךָֿ עַ֖דֿ הַיּ֣וֹם הַזֶּ֑הֿ כִּ֣י לֹ֤א אָבֿוֹא֙ וְנִלְחַ֔מְתִּי בְּאֹֽיְבֵֿ֖י אֲדֹֿנִ֥י הַמֶּֽלֶךְֿ׃
[‏ט] וַיַּ֣עַן אָכִֿישׁ֘ וַיֹּ֣אֿמֶר אֶל־דָּוִד֒ יָדַ֕עְתִּי כִּ֣י ט֥וֹבֿ אַתָּ֛הֿ בְּעֵינַ֖י כְּמַלְאַ֣ךְֿ אֱלֹהִ֑ים אַ֣ךְֿ שָׂרֵ֤י פְֿלִשְׁתִּים֙ אָֽמְר֔וּ לֹא־יַֽעֲלֶ֥הֿ עִמָּ֖נוּ בַּמִּלְחָמָֽהֿ׃
[‏י] וְעַתָּה֙ הַשְׁכֵּ֣ם בַּבֹּ֔קֶר וְעַבְֿדֵֿ֥י אֲדֹֿנֶ֖יךָֿ אֲשֶׁר־בָּ֣אוּ אִתָּ֑ךְֿ וְהִשְׁכַּמְתֶּ֣ם בַּבֹּ֔קֶר וְא֥וֹר לָכֶֿ֖ם וָלֵֽכֿוּ׃
[‏יא] וַיַּשְׁכֵּ֨ם דָּוִ֜דֿ ה֤וּא וַֽאֲנָשָׁיו֙ לָלֶ֣כֶֿתֿ בַּבֹּ֔קֶר לָשׁ֖וּבֿ אֶל־אֶ֣רֶץ פְּלִשְׁתִּ֑ים וּפְֿלִשְׁתִּ֖ים עָל֥וּ יִזְרְעֶֽאֿל׃ס

פרק ל
[‏א] וַיְהִ֞י בְּבֹ֨א דָֿוִ֧דֿ וַֽאֲנָשָׁ֛יו צִֽקְלַ֖גֿ בַּיּ֣וֹם הַשְּׁלִישִׁ֑י וַֽעֲמָֽלֵקִ֣י פָֽֿשְׁט֗וּ אֶל־נֶ֙גֶֿב֙ וְאֶל־צִ֣קְלַ֔גֿ וַיַּכּוּ֙ אֶתֿ־צִ֣קְלַ֔גֿ וַיִּשְׂרְפֿ֥וּ אֹתָֿ֖הּ בָּאֵֽשׁ׃
[‏ב] וַיִּשְׁבּ֨וּ אֶתֿ־הַנָּשִׁ֤ים אֲשֶׁר־בָּהּ֙ מִקָּטֹ֣ן וְעַדֿ־גָּד֔וֹל לֹ֥א הֵמִ֖יתֿוּ אִ֑ישׁ וַיִּֽנְהֲג֔וּ וַיֵּֽלְכֿ֖וּ לְדַֿרְכָּֽם׃
[‏ג] וַיָּבֹ֨א דָֿוִ֤דֿ וַֽאֲנָשָׁיו֙ אֶל־הָעִ֔יר וְהִנֵּ֥הֿ שְׂרוּפָֿ֖הֿ בָּאֵ֑שׁ וּנְשֵׁיהֶ֛ם וּבְֿנֵיהֶ֥ם וּבְֿנֹֽתֵֿיהֶ֖ם נִשְׁבּֽוּ׃
[‏ד] וַיִּשָּׂ֨א דָֿוִ֜דֿ וְהָעָ֧ם אֲשֶׁר־אִתּ֛וֹ אֶתֿ־קוֹלָ֖ם וַיִּבְֿכּ֑וּ עַ֣דֿ אֲשֶׁ֧ר אֵֽין־בָּהֶ֛ם כֹּ֖חַ לִבְֿכּֽוֹתֿ׃
[‏ה] וּשְׁתֵּ֥י נְשֵֽׁי־דָֿוִ֖דֿ נִשְׁבּ֑וּ אֲחִינֹ֙עַם֙ הַיִּזְרְעֵלִ֔יתֿ וַֽאֲבִֿיגַ֕יִל אֵ֖שֶׁתֿ נָבָֿ֥ל הַֽכַּרְמְלִֽי׃
[‏ו] וַתֵּ֨צֶר לְדָֿוִ֜דֿ מְאֹ֗דֿ כִּי־אָֽמְר֤וּ הָעָם֙ לְסָקְל֔וֹ כִּֽי־מָרָה֙ נֶ֣פֶֿשׁ כָּל־הָעָ֔ם אִ֖ישׁ עַל־// כתיב // בנ֣ו // קרי // בָּנָ֣יו וְעַל־בְּנֹתָֿ֑יו וַיִּתְֿחַזֵּ֣ק דָּוִ֔דֿ בַּֽיהֹוָ֖ה אֱלֹהָֽיו׃ס
[‏ז] וַיֹּ֣אֿמֶר דָּוִ֗דֿ אֶל־אֶבְֿיָתָֿ֤ר הַכֹּהֵן֙ בֶּן־אֲחִימֶ֔לֶךְֿ הַגִּֽישָׁהֿ־נָּ֥א לִ֖י הָֽאֵפֹֿ֑דֿ וַיַּגֵּ֧שׁ אֶבְֿיָתָֿ֛ר אֶתֿ־הָֽאֵפֹֿ֖דֿ אֶל־דָּוִֽדֿ׃
[‏ח] וַיִּשְׁאַ֨ל דָּוִ֤דֿ בַּֽיהֹוָה֙ לֵאֿמֹ֔ר אֶרְדֹּ֛ףֿ אַֽחֲרֵ֥י הַגְּדֿוּדֿ־הַזֶּ֖הֿ הַֽאַשִּׂגֶֿ֑נּוּ וַיֹּ֤אֿמֶר לוֹ֙ רְדֹ֔ףֿ כִּֽי־הַשֵּׂ֥גֿ תַּשִּׂ֖יגֿ וְהַצֵּ֥ל תַּצִּֽיל׃
[‏ט] וַיֵּ֣לֶךְֿ דָּוִ֗דֿ ה֤וּא וְשֵֽׁשׁ־מֵא֥וֹתֿ אִישׁ֙ אֲשֶׁ֣ר אִתּ֔וֹ וַיָּבֹֿ֖אוּ עַדֿ־נַ֣חַל הַבְּשׂ֑וֹר וְהַנּֽוֹתָֿרִ֖ים עָמָֽדֿוּ׃
[‏י] וַיִּרְדֹּ֣ףֿ דָּוִ֔דֿ ה֖וּא וְאַרְבַּֽע־מֵא֣וֹתֿ אִ֑ישׁ וַיַּֽעַמְדֿוּ֙ מָאֿתַֿ֣יִם אִ֔ישׁ אֲשֶׁ֣ר פִּגְּר֔וּ מֵֽעֲבֹֿ֖ר אֶתֿ־נַ֥חַל הַבְּשֽׂוֹר׃
[‏יא] וַֽיִּמְצְא֤וּ אִישׁ־מִצְרִי֙ בַּשָּׂדֶ֔הֿ וַיִּקְח֥וּ אֹתֿ֖וֹ אֶל־דָּוִ֑דֿ וַיִּתְּנוּ־ל֥וֹ לֶ֙חֶם֙ וַיֹּ֔אֿכַֿל וַיַּשְׁקֻ֖הוּ מָֽיִם׃
[‏יב] וַיִּתְּנוּ־לוֹ֩ פֶ֨לַח דְּבֵֿלָ֜הֿ וּשְׁנֵ֤י צִמֻּקִים֙ וַיֹּ֔אֿכַֿל וַתָּ֥שָׁבֿ רוּח֖וֹ אֵלָ֑יו כִּ֠י לֹֽא־אָ֤כַֿל לֶ֙חֶם֙ וְלֹא־שָׁ֣תָֿהֿ מַ֔יִם שְׁלֹשָׁ֥הֿ יָמִ֖ים וּשְׁלֹשָׁ֥הֿ לֵילֽוֹתֿ׃
[‏יג] וַיֹּ֨אֿמֶר ל֤וֹ דָֿוִד֙ לְֽמִי־אַ֔תָּהֿ וְאֵ֥י מִזֶּ֖הֿ אָ֑תָּהֿ וַיֹּ֜אֿמֶר נַ֧עַר מִצְרִ֣י אָנֹ֗כִֿי עֶ֚בֶֿדֿ לְאִ֣ישׁ עֲמָֽלֵקִ֔י וַיַּֽעַזְבֵֿ֧נִי אֲדֹֿנִ֛י כִּ֥י חָלִ֖יתִֿי הַיּ֥וֹם שְׁלֹשָֽׁהֿ׃
[‏יד] אֲנַ֡חְנוּ פָּשַׁ֜טְנוּ נֶ֧גֶֿבֿ הַכְּרֵתִֿ֛י וְעַל־אֲשֶׁ֥ר לִֽיהוּדָֿ֖הֿ וְעַל־נֶ֣גֶֿבֿ כָּלֵ֑בֿ וְאֶתֿ־צִקְלַ֖גֿ שָׂרַ֥פְֿנוּ בָֿאֵֽשׁ׃
[‏טו] וַיֹּ֤אֿמֶר אֵלָיו֙ דָּוִ֔דֿ הֲתֽֿוֹרִדֵֿ֖נִי אֶל־הַגְּדֿ֣וּדֿ הַזֶּ֑הֿ וַיֹּ֡אֿמֶר הִשָּֽׁבְֿעָה֩ לִּ֨י בֵֽֿאֿלֹהִ֜ים אִם־תְּמִיתֵ֗נִי וְאִם־תַּסְגִּרֵ֙נִי֙ בְּיַדֿ־אֲדֹֿנִ֔י וְאוֹרִֽדְֿךָֿ֖ אֶל־הַגְּדֿ֥וּדֿ הַזֶּֽהֿ׃
[‏טז] וַיֹּ֣רִדֵ֔הוּ וְהִנֵּ֥הֿ נְטֻשִׁ֖ים עַל־פְּנֵ֣י כָֿל־הָאָ֑רֶץ אֹֽכְֿלִ֤ים וְשֹׁתִֿים֙ וְחֹ֣גְֿגִ֔ים בְּכֹֿל֙ הַשָּׁלָ֣ל הַגָּד֔וֹל אֲשֶׁ֥ר לָֽקְח֛וּ מֵאֶ֥רֶץ פְּלִשְׁתִּ֖ים וּמֵאֶ֥רֶץ יְהוּדָֽֿהֿ׃
[‏יז] וַיַּכֵּ֥ם דָּוִ֛דֿ מֵֽהַנֶּ֥שֶׁףֿ וְעַדֿ־הָעֶ֖רֶבֿ לְמָֽחֳרָתָֿ֑ם וְלֹֽא־נִמְלַ֤ט מֵהֶם֙ אִ֔ישׁ כִּי֩ אִם־אַרְבַּ֨ע מֵא֧וֹתֿ אִֽישׁ־נַ֛עַר אֲשֶׁר־רָֽכְֿבֿ֥וּ עַל־הַגְּמַלִּ֖ים וַיָּנֻֽסוּ׃
[‏יח] וַיַּצֵּ֣ל דָּוִ֔דֿ אֵ֛תֿ כָּל־אֲשֶׁ֥ר לָֽקְח֖וּ עֲמָלֵ֑ק וְאֶתֿ־שְׁתֵּ֥י נָשָׁ֖יו הִצִּ֥יל דָּוִֽדֿ׃
[‏יט] וְלֹ֣א נֶעְדַּר־לָ֠הֶם מִן־הַקָּטֹ֨ן וְעַדֿ־הַגָּד֜וֹל וְעַדֿ־בָּנִ֤ים וּבָֿנוֹת֙ וּמִשָּׁלָ֔ל וְעַ֛דֿ כָּל־אֲשֶׁ֥ר לָֽקְח֖וּ לָהֶ֑ם הַכֹּ֖ל הֵשִׁ֥יבֿ דָּוִֽדֿ׃
[‏כ] וַיִּקַּ֣ח דָּוִ֔דֿ אֶתֿ־כָּל־הַצֹּ֖אֿן וְהַבָּקָ֑ר נָֽהֲג֗וּ לִפְֿנֵי֙ הַמִּקְנֶ֣הֿ הַה֔וּא וַיֹּ֣אֿמְר֔וּ זֶ֖הֿ שְׁלַ֥ל דָּוִֽדֿ׃
[‏כא] וַיָּבֹֿ֣א דָֿוִ֗דֿ אֶל־מָאֿתַ֨יִם הָֽאֲנָשִׁ֜ים אֲשֶֽׁר־פִּגְּר֣וּ׀ מִלֶּ֣כֶֿתֿ׀ אַֽחֲרֵ֣י דָֿוִ֗דֿ וַיֹּֽשִׁיבֻֿם֙ בְּנַ֣חַל הַבְּשׂ֔וֹר וַיֵּֽצְאוּ֙ לִקְרַ֣אֿתֿ דָּוִ֔דֿ וְלִקְרַ֖אֿתֿ הָעָ֣ם אֲשֶׁר־אִתּ֑וֹ וַיִּגַּ֤שׁ דָּוִד֙ אֶתֿ־הָעָ֔ם וַיִּשְׁאַ֥ל לָהֶ֖ם לְשָׁלֽוֹם׃ס
[‏כב] וַיַּ֜עַן כָּל־אִֽישׁ־רָ֣ע וּבְֿלִיַּ֗עַל מֵֽהָֽאֲנָשִׁים֘ אֲשֶׁ֣ר הָֽלְכֿ֣וּ עִם־דָּוִד֒ וַיֹּֽאֿמְר֗וּ יַ֚עַן אֲשֶׁ֣ר לֹא־הָֽלְכֿ֣וּ עִמִּ֔י לֹֽא־נִתֵּ֣ן לָהֶ֔ם מֵֽהַשָּׁלָ֖ל אֲשֶׁ֣ר הִצַּ֑לְנוּ כִּֽי־אִם־אִ֤ישׁ אֶתֿ־אִשְׁתּוֹ֙ וְאֶתֿ־בָּנָ֔יו וְיִנְהֲגֿ֖וּ וְיֵלֵֽכֿוּ׃ס
[‏כג] וַיֹּ֣אֿמֶר דָּוִ֔דֿ לֹא־תַֽֿעֲשׂ֥וּ כֵֿ֖ן אֶחָ֑י אֵ֠תֿ אֲשֶׁר־נָתַ֨ן יְהֹוָ֥ה לָ֙נוּ֙ וַיִּשְׁמֹ֣ר אֹתָ֔נוּ וַיִּתֵּ֗ן אֶֽתֿ־הַגְּדֿ֛וּדֿ הַבָּ֥א עָלֵ֖ינוּ בְּיָדֵֽֿנוּ׃
[‏כד] וּמִי֙ יִשְׁמַ֣ע לָכֶ֔ם לַדָּבָֿ֖ר הַזֶּ֑הֿ כִּ֞י כְּחֵ֣לֶק׀ // כתיב // הור֣ד // קרי // הַיֹּורֵ֣ד בַּמִּלְחָמָ֗הֿ וּכְֿחֵ֛לֶק הַיֹּשֵׁ֥בֿ עַל־הַכֵּלִ֖ים יַחְדָּ֥ו יַֽחֲלֹֽקוּ׃ס
[‏כה] וַיְהִ֕י מֵֽהַיּ֥וֹם הַה֖וּא וָמָ֑עְלָהֿ וַיְשִׂמֶ֜הָ לְחֹ֤ק וּלְמִשְׁפָּט֙ לְיִשְׂרָאֵ֔ל עַ֖דֿ הַיּ֥וֹם הַזֶּֽהֿ׃ס
[‏כו] וַיָּבֹֿ֤א דָֿוִד֙ אֶל־צִ֣קְלַ֔גֿ וַיְשַׁלַּ֧ח מֵֽהַשָּׁלָ֛ל לְזִקְנֵ֥י יְהוּדָֿ֖הֿ לְרֵעֵ֣הוּ לֵאֿמֹ֑ר הִנֵּ֤הֿ לָכֶֿם֙ בְּרָכָ֔הֿ מִשְּׁלַ֖ל אֹֽיְבֵֿ֥י יְהֹוָֽה׃פ
[‏כז] לַֽאֲשֶׁ֧ר בְּבֵֽֿיתֿ־אֵ֛ל וְלַֽאֲשֶׁ֥ר בְּרָמֽוֹתֿ־נֶ֖גֶֿבֿ וְלַֽאֲשֶׁ֥ר בְּיַתִּֽר׃
[‏כח] וְלַֽאֲשֶׁ֧ר בַּֽעֲרֹעֵ֛ר וְלַֽאֲשֶׁ֥ר בְּשִֽׂפְֿמ֖וֹתֿ וְלַֽאֲשֶׁ֥ר בְּאֶשְׁתְּמֹֽעַ׃
[‏כט] וְלַֽאֲשֶׁ֣ר בְּרָכָ֗ל וְלַֽאֲשֶׁר֙ בְּעָרֵ֣י הַיּּרַחְמְאֵלִ֔י וְלַֽאֲשֶׁ֖ר בְּעָרֵ֥י הַקֵּינִֽי׃
[‏ל] וְלַֽאֲשֶׁ֧ר בְּחָרְמָ֛הֿ וְלַֽאֲשֶׁ֥ר בְּבֿוֹר־עָשָׁ֖ן וְלַֽאֲשֶׁ֥ר בַֽֿעֲתָֽֿךְֿ׃
[‏לא] וְלַֽאֲשֶׁ֖ר בְּחֶבְֿר֑וֹן וּֽלְכָֿל־הַמְּקֹמ֛וֹתֿ אֲשֶֽׁר־הִתְֿהַלֶּךְֿ־שָׁ֥ם דָּוִ֖דֿ ה֥וּא וַֽאֲנָשָֽׁיו׃ס

פרק לא
[‏א] וּפְֿלִשְׁתִּ֖ים נִלְחָמִ֣ים בְּיִשְׂרָאֵ֑ל וַיָּנֻ֜סוּ אַנְשֵׁ֤י יִשְׂרָאֵל֙ מִפְּנֵ֣י פְֿלִשְׁתִּ֔ים וַיִּפְּל֥וּ חֲלָלִ֖ים בְּהַ֥ר הַגִּלְבֹּֽעַ׃
[‏ב] וַיַּדְֿבְּק֣וּ פְֿלִשְׁתִּ֔ים אֶתֿ־שָׁא֖וּל וְאֶתֿ־בָּנָ֑יו וַיַּכּ֣וּ פְֿלִשְׁתִּ֗ים אֶתֿ־יְהֽוֹנָתָֿ֧ן וְאֶתֿ־אֲֽבִֿינָדָֿ֛בֿ וְאֶתֿ־מַלְכִּי־שׁ֖וּעַ בְּנֵ֥י שָׁאֽוּל׃
[‏ג] וַתִּכְֿבַּ֤דֿ הַמִּלְחָמָה֙ אֶל־שָׁא֔וּל וַיִּמְצָאֻ֥הוּ הַמּוֹרִ֖ים אֲנָשִׁ֣ים בַּקָּ֑שֶׁתֿ וַיָּ֥חֶל מְאֹ֖דֿ מֵֽהַמּוֹרִֽים׃
[‏ד] וַיֹּ֣אֿמֶר שָׁאוּל֩ לְנֹשֵׂ֨א כֵֿלָ֜יו שְׁלֹ֥ףֿ חַרְבְּךָֿ֣׀ וְדָֿקְרֵ֣נִי בָ֗הּ פֶּן־יָ֠בֿוֹאוּ הָֽעֲרֵלִ֨ים הָאֵ֤לֶּהֿ וּדְֿקָרֻ֙נִי֙ וְהִתְֿעַלְּלוּ־בִ֔י וְלֹ֤א אָבָֿה֙ נֹשֵׂ֣א כֵֿלָ֔יו כִּ֥י יָרֵ֖א מְאֹ֑דֿ וַיִּקַּ֤ח שָׁאוּל֙ אֶתֿ־הַחֶ֔רֶבֿ וַיִּפֹּ֖ל עָלֶֽיהָ׃
[‏ה] וַיַּ֥רְא נֹשֵֽׂא־כֵֿלָ֖יו כִּ֣י מֵ֣תֿ שָׁא֑וּל וַיִּפֹּ֥ל גַּם־ה֛וּא עַל־חַרְבּ֖וֹ וַיָּ֥מָתֿ עִמּֽוֹ׃
[‏ו] וַיָּ֣מָתֿ שָׁא֡וּל וּשְׁלֹ֣שֶׁתֿ בָּנָיו֩ וְנֹשֵׂ֨א כֵֿלָ֜יו גַּ֧ם כָּל־אֲנָשָׁ֛יו בַּיּ֥וֹם הַה֖וּא יַחְדָּֽו׃
[‏ז] וַיִּרְא֣וּ אַנְשֵֽׁי־יִ֠שְׂרָאֵל אֲשֶׁר־בְּעֵ֨בֶֿר הָעֵ֜מֶק וַֽאֲשֶׁ֣ר׀ בְּעֵ֣בֶֿר הַיַּרְדֵּ֗ן כִּי־נָ֙סוּ֙ אַנְשֵׁ֣י יִשְׂרָאֵ֔ל וְכִֿי־מֵ֖תֿוּ שָׁא֣וּל וּבָֿנָ֑יו וַיַּֽעַזְבֿ֤וּ אֶתֿ־הֶֽעָרִים֙ וַיָּנֻ֔סוּ וַיָּבֹֿ֣אוּ פְֿלִשְׁתִּ֔ים וַיֵּֽשְׁבֿ֖וּ בָּהֶֽן׃ס
[‏ח] וַֽיְהִי֙ מִֽמָּ֣חֳרָ֔תֿ וַיָּבֹֿ֣אוּ פְֿלִשְׁתִּ֔ים לְפַֿשֵּׁ֖ט אֶתֿ־הַֽחֲלָלִ֑ים וַיִּמְצְא֤וּ אֶתֿ־שָׁאוּל֙ וְאֶתֿ־שְׁלֹ֣שֶׁתֿ בָּנָ֔יו נֹֽפְֿלִ֖ים בְּהַ֥ר הַגִּלְבֹּֽעַ׃
[‏ט] וַֽיִּכְֿרְתֿוּ֙ אֶתֿ־רֹאֿשׁ֔וֹ וַיַּפְֿשִׁ֖טוּ אֶתֿ־כֵּלָ֑יו וַיְשַׁלְּח֨וּ בְֿאֶֽרֶץ־פְּלִשְׁתִּ֜ים סָבִ֗יבֿ לְבַֿשֵּׂ֛ר בֵּ֥יתֿ עֲצַבֵּיהֶ֖ם וְאֶתֿ־הָעָֽם׃
[‏י] וַיָּשִׂמוּ֙ אֶתֿ־כֵּלָ֔יו בֵּ֖יתֿ עַשְׁתָּר֑וֹתֿ וְאֶתֿ־גְּוִיָּתֿוֹ֙ תָּֽקְע֔וּ בְּחוֹמַ֖תֿ בֵּ֥יתֿ שָֽׁן׃
[‏יא] וַיִּשְׁמְע֣וּ אֵלָ֔יו יֹֽשְׁבֵֿ֖י יָבֵֿ֣ישׁ גִּלְעָ֑דֿ אֵ֛תֿ אֲשֶׁר־עָשׂ֥וּ פְֿלִשְׁתִּ֖ים לְשָׁאֽוּל׃
[‏יב] וַיָּק֜וּמוּ כָּל־אִ֣ישׁ חַיִל֘ וַיֵּֽלְכֿ֣וּ כָֿל־הַלַּיְלָה֒ וַיִּקְח֞וּ אֶתֿ־גְּוִיַּ֣תֿ שָׁא֗וּל וְאֵת֙ גְּוִיֹּ֣תֿ בָּנָ֔יו מֵחוֹמַ֖תֿ בֵּ֣יתֿ שָׁ֑ן וַיָּבֹֿ֣אוּ יָבֵ֔שָׁהֿ וַיִּשְׂרְפֿ֥וּ אֹתָֿ֖ם שָֽׁם׃
[‏יג] וַיִּקְחוּ֙ אֶתֿ־עַצְמֹ֣תֵֿיהֶ֔ם וַיִּקְבְּר֥וּ תַֽֿחַתֿ־הָאֶ֖שֶׁל בְּיָבֵֿ֑שָׁהֿ וַיָּצֻ֖מוּ שִׁבְֿעַ֥תֿ יָמִֽים׃ס
