במדבר

פרק א
‏{פרשת במדבר}[‏א] וַיְדַֿבֵּ֨ר יְהֹוָ֧ה אֶל־מֹשֶׁ֛הֿ בְּמִדְֿבַּ֥ר סִינַ֖י בְּאֹ֣הֶל מוֹעֵ֑דֿ בְּאֶחָד֩ לַחֹ֨דֶֿשׁ הַשֵּׁנִ֜י בַּשָּׁנָ֣הֿ הַשֵּׁנִ֗יתֿ לְצֵאֿתָֿ֛ם מֵאֶ֥רֶץ מִצְרַ֖יִם לֵאֿמֹֽר׃
[‏ב] שְׂא֗וּ אֶתֿ־רֹאֿשׁ֙ כָּל־עֲדַֿ֣תֿ בְּנֵֽי־יִשְׂרָאֵ֔ל לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמ֔וֹתֿ כָּל־זָכָֿ֖ר לְגֻֿלְגְּלֹתָֽֿם׃
[‏ג] מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כָּל־יֹצֵ֥א צָבָֿ֖א בְּיִשְׂרָאֵ֑ל תִּפְֿקְדֿ֥וּ אֹתָֿ֛ם לְצִבְֿאֹתָֿ֖ם אַתָּ֥הֿ וְאַֽהֲרֹֽן׃
[‏ד] וְאִתְּכֶֿ֣ם יִֽהְי֔וּ אִ֥ישׁ אִ֖ישׁ לַמַּטֶּ֑הֿ אִ֛ישׁ רֹ֥אֿשׁ לְבֵֽֿיתֿ־אֲבֹֿתָֿ֖יו הֽוּא׃
[‏ה] וְאֵ֙לֶּה֙ שְׁמ֣וֹתֿ הָֽאֲנָשִׁ֔ים אֲשֶׁ֥ר יַֽעַמְדֿ֖וּ אִתְּכֶֿ֑ם לִרְאוּבֵ֕ן אֱלִיצ֖וּר בֶּן־שְׁדֵֿיאֽוּר׃
[‏ו] לְשִׁמְע֕וֹן שְׁלֻֽמִיאֵ֖ל בֶּן־צוּרִֽישַׁדָּֽי׃
[‏ז] לִֽיהוּדָ֕הֿ נַחְשׁ֖וֹן בֶּן־עַמִּֽינָדָֽֿבֿ׃
[‏ח] לְיִ֨שָּׂשכָ֔ר נְתַֿנְאֵ֖ל בֶּן־צוּעָֽר׃
[‏ט] לִזְבֿוּלֻ֕ן אֱלִיאָ֖בֿ בֶּן־חֵלֹֽן׃
[‏י] לִבְֿנֵ֣י יוֹסֵ֔ףֿ לְאֶפְֿרַ֕יִם אֱלִֽישָׁמָ֖ע בֶּן־עַמִּיה֑וּדֿ לִמְנַשֶּׁ֕הֿ גַּמְלִיאֵ֖ל בֶּן־פְּדָֿהֿצֽוּר׃
[‏יא] לְבִ֨נְיָמִ֔ן אֲבִֿידָֿ֖ן בֶּן־גִּדְֿעֹנִֽי׃
[‏יב] לְדָ֕ן אֲחִיעֶ֖זֶר בֶּן־עַמִּֽישַׁדָּֽי׃
[‏יג] לְאָשֵׁ֕ר פַּגְֿעִיאֵ֖ל בֶּן־עָכְֿרָֽן׃
[‏יד] לְגָ֕דֿ אֶלְיָסָ֖ףֿ בֶּן־דְּעוּאֵֽל׃
[‏טו] לְנַ֨פְֿתָּלִ֔י אֲחִירַ֖ע בֶּן־עֵינָֽן׃
[‏טז] אֵ֚לֶּהֿ // כתיב // קריא֣י //קרי // קְרוּאֵ֣י הָֽעֵדָ֔הֿ נְשִׂיאֵ֖י מַטּ֣וֹתֿ אֲבֿוֹתָֿ֑ם רָאֿשֵׁ֛י אַלְפֵֿ֥י יִשְׂרָאֵ֖ל הֵֽם׃
[‏יז] וַיִּקַּ֥ח מֹשֶׁ֖הֿ וְאַֽהֲרֹ֑ן אֵ֚תֿ הָֽאֲנָשִׁ֣ים הָאֵ֔לֶּהֿ אֲשֶׁ֥ר נִקְּבֿ֖וּ בְּשֵׁמֽוֹתֿ׃
[‏יח] וְאֵ֨תֿ כָּל־הָֽעֵדָ֜הֿ הִקְהִ֗ילוּ בְּאֶחָד֙ לַחֹ֣דֶֿשׁ הַשֵּׁנִ֔י וַיִּתְֿיַֽלְדֿ֥וּ עַל־מִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמ֗וֹתֿ מִבֶּ֨ן עֶשְׂרִ֥ים שָׁנָ֛הֿ וָמַ֖עְלָהֿ לְגֻֿלְגְּלֹתָֽֿם׃
[‏יט] כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶׁ֑הֿ ‍ֽוַיִּפְֿקְדֵֿ֖ם בְּמִדְֿבַּ֥ר סִינָֽי׃ס
[שני] [‏כ] וַיִּֽהְי֤וּ בְֿנֵֽי־רְאוּבֵֿן֙ בְּכֹֿ֣ר יִשְׂרָאֵ֔ל תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֤ר שֵׁמוֹת֙ לְגֻֿלְגְּלֹתָ֔ם כָּל־זָכָ֗ר מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏כא] פְּקֻֽדֵֿיהֶ֖ם לְמַטֵּ֣הֿ רְאוּבֵֿ֑ן שִׁשָּׁ֧הֿ וְאַרְבָּעִ֛ים אֶ֖לֶףֿ וַֽחֲמֵ֥שׁ מֵאֽוֹתֿ׃פ
[‏כב] לִבְֿנֵ֣י שִׁמְע֔וֹן תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם פְּקֻדָ֗יו בְּמִסְפַּ֤ר שֵׁמוֹת֙ לְגֻֿלְגְּלֹתָ֔ם כָּל־זָכָ֗ר מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏כג] פְּקֻֽדֵֿיהֶ֖ם לְמַטֵּ֣הֿ שִׁמְע֑וֹן תִּשְׁעָ֧הֿ וַֽחֲמִשִּׁ֛ים אֶ֖לֶףֿ וּשְׁלֹ֥שׁ מֵאֽוֹתֿ׃פ
[‏כד] לִבְֿנֵ֣י גָ֔דֿ תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמ֗וֹתֿ מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏כה] פְּקֻֽדֵֿיהֶ֖ם לְמַטֵּ֣הֿ גָֿ֑דֿ חֲמִשָּׁ֤הֿ וְאַרְבָּעִים֙ אֶ֔לֶףֿ וְשֵׁ֥שׁ מֵא֖וֹתֿ וַֽחֲמִשִּֽׁים׃פ
[‏כו] לִבְֿנֵ֣י יְהוּדָ֔הֿ תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמֹ֗תֿ מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏כז] פְּקֻֽדֵֿיהֶ֖ם לְמַטֵּ֣הֿ יְהוּדָֿ֑הֿ אַרְבָּעָ֧הֿ וְשִׁבְֿעִ֛ים אֶ֖לֶףֿ וְשֵׁ֥שׁ מֵאֽוֹתֿ׃פ
[‏כח] לִבְֿנֵ֣י יִשָּׂשכָ֔ר תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמֹ֗תֿ מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏כט] פְּקֻֽדֵֿיהֶ֖ם לְמַטֵּ֣הֿ יִשָּׂשכָֿ֑ר אַרְבָּעָ֧הֿ וַֽחֲמִשִּׁ֛ים אֶ֖לֶףֿ וְאַרְבַּ֥ע מֵאֽוֹתֿ׃פ
[‏ל] לִבְֿנֵ֣י זְבֿוּלֻ֔ן תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמֹ֗תֿ מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏לא] פְּקֻֽדֵֿיהֶ֖ם לְמַטֵּ֣הֿ זְבֿוּלֻ֑ן שִׁבְֿעָ֧הֿ וַֽחֲמִשִּׁ֛ים אֶ֖לֶףֿ וְאַרְבַּ֥ע מֵאֽוֹתֿ׃פ
[‏לב] לִבְֿנֵ֤י יוֹסֵף֙ לִבְֿנֵ֣י אֶפְֿרַ֔יִם תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמֹ֗תֿ מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏לג] פְּקֻֽדֵֿיהֶ֖ם לְמַטֵּ֣הֿ אֶפְֿרָ֑יִם אַרְבָּעִ֥ים אֶ֖לֶףֿ וַֽחֲמֵ֥שׁ מֵאֽוֹתֿ׃פ
[‏לד] לִבְֿנֵ֣י מְנַשֶּׁ֔הֿ תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמ֗וֹתֿ מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏לה] פְּקֻֽדֵֿיהֶ֖ם לְמַטֵּ֣הֿ מְנַשֶּׁ֑הֿ שְׁנַ֧יִם וּשְׁלֹשִׁ֛ים אֶ֖לֶףֿ וּמָאֿתָֽֿיִם׃פ
[‏לו] לִבְֿנֵ֣י בִֿנְיָמִ֔ן תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמֹ֗תֿ מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏לז] פְּקֻֽדֵֿיהֶ֖ם לְמַטֵּ֣הֿ בִֿנְיָמִ֑ן חֲמִשָּׁ֧הֿ וּשְׁלֹשִׁ֛ים אֶ֖לֶףֿ וְאַרְבַּ֥ע מֵאֽוֹתֿ׃פ
[‏לח] לִבְֿנֵ֣י דָ֔ן תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמֹ֗תֿ מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏לט] פְּקֻֽדֵֿיהֶ֖ם לְמַטֵּ֣הֿ דָֿ֑ן שְׁנַ֧יִם וְשִׁשִּׁ֛ים אֶ֖לֶףֿ וּשְׁבַֿ֥ע מֵאֽוֹתֿ׃פ
[‏מ] לִבְֿנֵ֣י אָשֵׁ֔ר תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמֹ֗תֿ מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏מא] פְּקֻֽדֵֿיהֶ֖ם לְמַטֵּ֣הֿ אָשֵׁ֑ר אֶחָ֧דֿ וְאַרְבָּעִ֛ים אֶ֖לֶףֿ וַֽחֲמֵ֥שׁ מֵאֽוֹתֿ׃פ
[‏מב] בְּנֵ֣י נַפְֿתָּלִ֔י תּֽוֹלְדֹֿתָֿ֥ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם בְּמִסְפַּ֣ר שֵׁמֹ֗תֿ מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כֹּ֖ל יֹצֵ֥א צָבָֽֿא׃
[‏מג] פְּקֻֽדֵֿיהֶ֖ם לְמַטֵּ֣הֿ נַפְֿתָּלִ֑י שְׁלֹשָׁ֧הֿ וַֽחֲמִשִּׁ֛ים אֶ֖לֶףֿ וְאַרְבַּ֥ע מֵאֽוֹתֿ׃פ
[‏מד] אֵ֣לֶּהֿ הַפְּקֻדִ֡ים אֲשֶׁר֩ פָּקַ֨דֿ מֹשֶׁ֤הֿ וְאַֽהֲרֹן֙ וּנְשִׂיאֵ֣י יִשְׂרָאֵ֔ל שְׁנֵ֥ים עָשָׂ֖ר אִ֑ישׁ אִֽישׁ־אֶחָ֥דֿ לְבֵֽֿיתֿ־אֲבֹֿתָֿ֖יו הָיֽוּ׃
[‏מה] וַיִּֽהְי֛וּ כָּל־פְּקוּדֵֿ֥י בְֿנֵֽי־יִשְׂרָאֵ֖ל לְבֵֿ֣יתֿ אֲבֹֿתָֿ֑ם מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ כָּל־יֹצֵ֥א צָבָֿ֖א בְּיִשְׂרָאֵֽל׃
[‏מו] וַיִּֽהְיוּ֙ כָּֽל־הַפְּקֻדִ֔ים שֵֽׁשׁ־מֵא֥וֹתֿ אֶ֖לֶףֿ וּשְׁלֹ֣שֶׁתֿ אֲלָפִֿ֑ים וַֽחֲמֵ֥שׁ מֵא֖וֹתֿ וַֽחֲמִשִּֽׁים׃
[‏מז] וְהַֽלְוִיִּ֖ם לְמַטֵּ֣הֿ אֲבֹֿתָֿ֑ם לֹ֥א הָתְֿפָּֽקְדֿ֖וּ בְּתֿוֹכָֽֿם׃פ
[‏מח] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏מט] אַ֣ךְֿ אֶתֿ־מַטֵּ֤הֿ לֵוִי֙ לֹ֣א תִֿפְֿקֹ֔דֿ וְאֶתֿ־רֹאֿשָׁ֖ם לֹ֣א תִֿשָּׂ֑א בְּתֿ֖וֹךְֿ בְּנֵ֥י יִשְׂרָאֵֽל׃
[‏נ] וְאַתָּ֡הֿ הַפְֿקֵ֣דֿ אֶתֿ־הַֽלְוִיִּם֩ עַל־מִשְׁכַּ֨ן הָֽעֵדֻ֜תֿ וְעַ֣ל כָּל־כֵּלָיו֘ וְעַ֣ל כָּל־אֲשֶׁר־לוֹ֒ הֵ֜מָּהֿ יִשְׂא֤וּ אֶתֿ־הַמִּשְׁכָּן֙ וְאֶתֿ־כָּל־כֵּלָ֔יו וְהֵ֖ם יְשָֽׁרְתֻֿ֑הוּ וְסָבִֿ֥יבֿ לַמִּשְׁכָּ֖ן יַֽחֲנֽוּ׃
[‏נא] וּבִֿנְסֹ֣עַ הַמִּשְׁכָּ֗ן יוֹרִ֤ידֿוּ אֹתֿוֹ֙ הַֽלְוִיִּ֔ם וּבַֽֿחֲנֹת֙ הַמִּשְׁכָּ֔ן יָקִ֥ימוּ אֹתֿ֖וֹ הַֽלְוִיִּ֑ם וְהַזָּ֥ר הַקָּרֵ֖בֿ יוּמָֽתֿ׃
[‏נב] וְחָנ֖וּ בְּנֵ֣י יִשְׂרָאֵ֑ל אִ֧ישׁ עַֽל־מַֽחֲנֵ֛הוּ וְאִ֥ישׁ עַל־דִּגְֿל֖וֹ לְצִבְֿאֹתָֽֿם׃
[‏נג] וְהַֽלְוִיִּ֞ם יַֽחֲנ֤וּ סָבִֿיב֙ לְמִשְׁכַּ֣ן הָֽעֵדֻ֔תֿ וְלֹא־יִֽהְיֶ֣הֿ קֶ֔צֶףֿ עַל־עֲדַֿ֖תֿ בְּנֵ֣י יִשְׂרָאֵ֑ל וְשָֽׁמְרוּ֙ הַֽלְוִיִּ֔ם אֶתֿ־מִשְׁמֶ֖רֶתֿ מִשְׁכַּ֥ן הָֽעֵדֽֿוּתֿ׃
[‏נד] ‍ֽוַיַּֽעֲשׂ֖וּ בְּנֵ֣י יִשְׂרָאֵ֑ל כְּ֠כֹֿל אֲשֶׁ֨ר צִוָּ֧הֿ יְהֹוָ֛ה אֶתֿ־מֹשֶׁ֖הֿ כֵּ֥ן עָשֽׂוּ׃פ

פרק ב
[שלישי] [‏א] וַיְדַֿבֵּ֣ר יְהֹוָ֔ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹֽר׃
[‏ב] אִ֣ישׁ עַל־דִּגְֿל֤וֹ בְֿאֹתֹֿת֙ לְבֵֿ֣יתֿ אֲבֹֿתָ֔ם יַֽחֲנ֖וּ בְּנֵ֣י יִשְׂרָאֵ֑ל מִנֶּ֕גֶֿדֿ סָבִֿ֥יבֿ לְאֹֽהֶל־מוֹעֵ֖דֿ יַֽחֲנֽוּ׃
[‏ג] וְהַֽחֹנִים֙ קֵ֣דְֿמָהֿ מִזְרָ֔חָהֿ דֶּ֛גֶֿל מַֽחֲנֵ֥הֿ יְהוּדָֿ֖הֿ לְצִבְֿאֹתָֿ֑ם וְנָשִׂיא֙ לִבְֿנֵ֣י יְהוּדָ֔הֿ נַחְשׁ֖וֹן בֶּן־עַמִּֽינָדָֽֿבֿ׃
[‏ד] וּצְבָֿא֖וֹ וּפְֿקֻֽדֵֿיהֶ֑ם אַרְבָּעָ֧הֿ וְשִׁבְֿעִ֛ים אֶ֖לֶףֿ וְשֵׁ֥שׁ מֵאֽוֹתֿ׃
[‏ה] וְהַֽחֹנִ֥ים עָלָ֖יו מַטֵּ֣הֿ יִשָּׂשכָֿ֑ר וְנָשִׂיא֙ לִבְֿנֵ֣י יִשָּׂשכָ֔ר נְתַֿנְאֵ֖ל בֶּן־צוּעָֽר׃
[‏ו] וּצְבָֿא֖וֹ וּפְֿקֻדָֿ֑יו אַרְבָּעָ֧הֿ וַֽחֲמִשִּׁ֛ים אֶ֖לֶףֿ וְאַרְבַּ֥ע מֵאֽוֹתֿ׃
[‏ז] מַטֵּ֖הֿ זְבֿוּלֻ֑ן וְנָשִׂיא֙ לִבְֿנֵ֣י זְבֿוּלֻ֔ן אֱלִיאָ֖בֿ בֶּן־חֵלֹֽן׃
[‏ח] וּצְבָֿא֖וֹ וּפְֿקֻדָֿ֑יו שִׁבְֿעָ֧הֿ וַֽחֲמִשִּׁ֛ים אֶ֖לֶףֿ וְאַרְבַּ֥ע מֵאֽוֹתֿ׃
[‏ט] כָּֽל־הַפְּקֻדִ֞ים לְמַֽחֲנֵ֣הֿ יְהוּדָ֗הֿ מְאַ֨תֿ אֶ֜לֶףֿ וּשְׁמֹנִ֥ים אֶ֛לֶףֿ וְשֵֽׁשֶׁתֿ־אֲלָפִֿ֥ים וְאַרְבַּֽע־מֵא֖וֹתֿ לְצִבְֿאֹתָֿ֑ם רִֽאֿשֹׁנָ֖הֿ יִסָּֽעוּ׃ס
[‏י] דֶּ֣גֶֿל מַֽחֲנֵ֧הֿ רְאוּבֵֿ֛ן תֵּימָ֖נָהֿ לְצִבְֿאֹתָֿ֑ם וְנָשִׂיא֙ לִבְֿנֵ֣י רְאוּבֵ֔ן אֱלִיצ֖וּר בֶּן־שְׁדֵֿיאֽוּר׃
[‏יא] וּצְבָֿא֖וֹ וּפְֿקֻדָֿ֑יו שִׁשָּׁ֧הֿ וְאַרְבָּעִ֛ים אֶ֖לֶףֿ וַֽחֲמֵ֥שׁ מֵאֽוֹתֿ׃
[‏יב] וְהַֽחוֹנִ֥ם עָלָ֖יו מַטֵּ֣הֿ שִׁמְע֑וֹן וְנָשִׂיא֙ לִבְֿנֵ֣י שִׁמְע֔וֹן שְׁלֻֽמִיאֵ֖ל בֶּן־צוּרִ֥ישַׁדָּֽי׃
[‏יג] וּצְבָֿא֖וֹ וּפְֿקֻֽדֵֿיהֶ֑ם תִּשְׁעָ֧הֿ וַֽחֲמִשִּׁ֛ים אֶ֖לֶףֿ וּשְׁלֹ֥שׁ מֵאֽוֹתֿ׃
[‏יד] וּמַטֵּ֖הֿ גָּ֑דֿ וְנָשִׂיא֙ לִבְֿנֵ֣י גָ֔דֿ אֶלְיָסָ֖ףֿ בֶּן־רְעוּאֵֽל׃
[‏טו] וּצְבָֿא֖וֹ וּפְֿקֻֽדֵֿיהֶ֑ם חֲמִשָּׁ֤הֿ וְאַרְבָּעִים֙ אֶ֔לֶףֿ וְשֵׁ֥שׁ מֵא֖וֹתֿ וַֽחֲמִשִּֽׁים׃
[‏טז] כָּֽל־הַפְּקֻדִ֞ים לְמַֽחֲנֵ֣הֿ רְאוּבֵ֗ן מְאַ֨תֿ אֶ֜לֶףֿ וְאֶחָ֨דֿ וַֽחֲמִשִּׁ֥ים אֶ֛לֶףֿ וְאַרְבַּֽע־מֵא֥וֹתֿ וַֽחֲמִשִּׁ֖ים לְצִבְֿאֹתָֿ֑ם וּשְׁנִיִּ֖ם יִסָּֽעוּ׃ס
[‏יז] וְנָסַ֧ע אֹֽהֶל־מוֹעֵ֛דֿ מַֽחֲנֵ֥הֿ הַֽלְוִיִּ֖ם בְּתֿ֣וֹךְֿ ‍ֽהַמַּֽחֲנֹ֑תֿ כַּֽאֲשֶׁ֤ר יַֽחֲנוּ֙ כֵּ֣ן יִסָּ֔עוּ אִ֥ישׁ עַל־יָדֿ֖וֹ לְדִֿגְֿלֵיהֶֽם׃ס
[‏יח] דֶּ֣גֶֿל מַֽחֲנֵ֥הֿ אֶפְֿרַ֛יִם לְצִבְֿאֹתָֿ֖ם יָ֑מָּהֿ וְנָשִׂיא֙ לִבְֿנֵ֣י אֶפְֿרַ֔יִם אֱלִֽישָׁמָ֖ע בֶּן־עַמִּיהֽוּדֿ׃
[‏יט] וּצְבָֿא֖וֹ וּפְֿקֻֽדֵֿיהֶ֑ם אַרְבָּעִ֥ים אֶ֖לֶףֿ וַֽחֲמֵ֥שׁ מֵאֽוֹתֿ׃
[‏כ] וְעָלָ֖יו מַטֵּ֣הֿ מְנַשֶּׁ֑הֿ וְנָשִׂיא֙ לִבְֿנֵ֣י מְנַשֶּׁ֔הֿ גַּמְלִיאֵ֖ל בֶּן־פְּדָֿהֿצֽוּר׃
[‏כא] וּצְבָֿא֖וֹ וּפְֿקֻֽדֵֿיהֶ֑ם שְׁנַ֧יִם וּשְׁלֹשִׁ֛ים אֶ֖לֶףֿ וּמָאֿתָֽֿיִם׃
[‏כב] וּמַטֵּ֖הֿ בִּנְיָמִ֑ן וְנָשִׂיא֙ לִבְֿנֵ֣י בִֿנְיָמִ֔ן אֲבִֿידָֿ֖ן בֶּן־גִּדְֿעֹנִֽי׃
[‏כג] וּצְבָֿא֖וֹ וּפְֿקֻֽדֵֿיהֶ֑ם חֲמִשָּׁ֧הֿ וּשְׁלֹשִׁ֛ים אֶ֖לֶףֿ וְאַרְבַּ֥ע מֵאֽוֹתֿ׃
[‏כד] כָּֽל־הַפְּקֻדִ֞ים לְמַֽחֲנֵ֣הֿ אֶפְֿרַ֗יִם מְאַ֥תֿ אֶ֛לֶףֿ וּשְׁמֹֽנַתֿ־אֲלָפִֿ֥ים וּמֵאָ֖הֿ לְצִבְֿאֹתָֿ֑ם וּשְׁלִשִׁ֖ים יִסָּֽעוּ׃ס
[‏כה] דֶּ֣גֶֿל מַֽחֲנֵ֥הֿ דָֿ֛ן צָפֹֿ֖נָהֿ לְצִבְֿאֹתָֿ֑ם וְנָשִׂיא֙ לִבְֿנֵ֣י דָ֔ן אֲחִיעֶ֖זֶר בֶּן־עַמִּֽישַׁדָּֽי׃
[‏כו] וּצְבָֿא֖וֹ וּפְֿקֻֽדֵֿיהֶ֑ם שְׁנַ֧יִם וְשִׁשִּׁ֛ים אֶ֖לֶףֿ וּשְׁבַֿ֥ע מֵאֽוֹתֿ׃
[‏כז] וְהַֽחֹנִ֥ים עָלָ֖יו מַטֵּ֣הֿ אָשֵׁ֑ר וְנָשִׂיא֙ לִבְֿנֵ֣י אָשֵׁ֔ר פַּגְֿעִיאֵ֖ל בֶּן־עָכְֿרָֽן׃
[‏כח] וּצְבָֿא֖וֹ וּפְֿקֻֽדֵֿיהֶ֑ם אֶחָ֧דֿ וְאַרְבָּעִ֛ים אֶ֖לֶףֿ וַֽחֲמֵ֥שׁ מֵאֽוֹתֿ׃
[‏כט] וּמַטֵּ֖הֿ נַפְֿתָּלִ֑י וְנָשִׂיא֙ לִבְֿנֵ֣י נַפְֿתָּלִ֔י אֲחִירַ֖ע בֶּן־עֵינָֽן׃
[‏ל] וּצְבָֿא֖וֹ וּפְֿקֻֽדֵֿיהֶ֑ם שְׁלֹשָׁ֧הֿ וַֽחֲמִשִּׁ֛ים אֶ֖לֶףֿ וְאַרְבַּ֥ע מֵאֽוֹתֿ׃
[‏לא] כָּֽל־הַפְּקֻדִֿים֙ לְמַ֣חֲנֵהֿ דָ֔ן מְאַ֣תֿ אֶ֗לֶףֿ וְשִׁבְֿעָ֧הֿ וַֽחֲמִשִּׁ֛ים אֶ֖לֶףֿ וְשֵׁ֣שׁ מֵא֑וֹתֿ לָאַֽחֲרֹנָ֥הֿ יִסְע֖וּ לְדִֿגְֿלֵיהֶֽם׃פ
[‏לב] אֵ֛לֶּהֿ פְּקוּדֵֿ֥י בְֿנֵֽי־יִשְׂרָאֵ֖ל לְבֵֿ֣יתֿ אֲבֹֿתָֿ֑ם כָּל־פְּקוּדֵֿ֤י ‍ֽהַמַּֽחֲנֹת֙ לְצִבְֿאֹתָ֔ם שֵֽׁשׁ־מֵא֥וֹתֿ אֶ֙לֶף֙ וּשְׁלֹ֣שֶׁתֿ אֲלָפִ֔ים וַֽחֲמֵ֥שׁ מֵא֖וֹתֿ וַֽחֲמִשִּֽׁים׃
[‏לג] וְהַ֨לְוִיִּ֔ם לֹ֣א הָתְֿפָּֽקְד֔וּ בְּתֿ֖וֹךְֿ בְּנֵ֣י יִשְׂרָאֵ֑ל כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏לד] ‍ֽוַיַּֽעֲשׂ֖וּ בְּנֵ֣י יִשְׂרָאֵ֑ל כְּ֠כֹֿל אֲשֶׁר־צִוָּ֨הֿ יְהֹוָ֜ה אֶתֿ־מֹשֶׁ֗הֿ כֵּֽן־חָנ֤וּ לְדִֿגְֿלֵיהֶם֙ וְכֵֿ֣ן נָסָ֔עוּ אִ֥ישׁ לְמִשְׁפְּחֹתָֿ֖יו עַל־בֵּ֥יתֿ אֲבֹֿתָֽֿיו׃פ

פרק ג
[רביעי] [‏א] וְאֵ֛לֶּהֿ תּֽוֹלְדֹֿ֥תֿ אַֽהֲרֹ֖ן וּמֹשֶׁ֑הֿ בְּי֗וֹם דִּבֶּ֧ר יְהֹוָ֛ה אֶתֿ־מֹשֶׁ֖הֿ בְּהַ֥ר סִינָֽי׃
[‏ב] וְאֵ֛לֶּהֿ שְׁמ֥וֹתֿ בְּנֵֽי־אַֽהֲרֹ֖ן הַבְּכֹֿ֣ר׀ נָדָֿ֑בֿ וַֽאֲבִֿיה֕וּא אֶלְעָזָ֖ר וְאִֽיתָֿמָֽר׃
[‏ג] אֵ֗לֶּהֿ שְׁמוֹת֙ בְּנֵ֣י אַֽהֲרֹ֔ן הַכֹּֽהֲנִ֖ים הַמְּשֻׁחִ֑ים אֲשֶׁר־מִלֵּ֥א יָדָֿ֖ם לְכַֿהֵֽן׃
[‏ד] וַיָּ֣מָתֿ נָדָֿ֣בֿ וַֽאֲבִֿיה֣וּא לִפְֿנֵ֣י יְהֹוָ֡ה בְּֽהַקְרִבָֿם֩ אֵ֨שׁ זָרָ֜הֿ לִפְֿנֵ֤י יְהֹוָה֙ בְּמִדְֿבַּ֣ר סִינַ֔י וּבָֿנִ֖ים לֹֽא־הָי֣וּ לָהֶ֑ם וַיְכַֿהֵ֤ן אֶלְעָזָר֙ וְאִ֣יתָֿמָ֔ר עַל־פְּנֵ֖י אַֽהֲרֹ֥ן אֲבִֿיהֶֽם׃פ
[‏ה] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ו] הַקְרֵב֙ אֶתֿ־מַטֵּ֣הֿ לֵוִ֔י וְהַֽעֲמַדְֿתָּ֣ אֹת֔וֹ לִפְֿנֵ֖י אַֽהֲרֹ֣ן הַכֹּהֵ֑ן וְשֵֽׁרְתֿ֖וּ אֹתֽֿוֹ׃
[‏ז] וְשָֽׁמְר֣וּ אֶתֿ־מִשְׁמַרְתּ֗וֹ וְאֶתֿ־מִשְׁמֶ֙רֶת֙ כָּל־הָ֣עֵדָ֔הֿ לִפְֿנֵ֖י אֹ֣הֶל מוֹעֵ֑דֿ לַֽעֲבֹֿ֖דֿ אֶתֿ־עֲבֹֿדַֿ֥תֿ הַמִּשְׁכָּֽן׃
[‏ח] וְשָֽׁמְר֗וּ אֶֽתֿ־כָּל־כְּלֵי֙ אֹ֣הֶל מוֹעֵ֔דֿ וְאֶתֿ־מִשְׁמֶ֖רֶתֿ בְּנֵ֣י יִשְׂרָאֵ֑ל לַֽעֲבֹֿ֖דֿ אֶתֿ־עֲבֹֿדַֿ֥תֿ הַמִּשְׁכָּֽן׃
[‏ט] וְנָֽתַֿתָּה֙ אֶתֿ־הַֽלְוִיִּ֔ם לְאַֽהֲרֹ֖ן וּלְבָֿנָ֑יו נְתֿוּנִ֨ם נְתֿוּנִ֥ם הֵ֙מָּה֙ ל֔וֹ מֵאֵ֖תֿ בְּנֵ֥י יִשְׂרָאֵֽל׃
[‏י] וְאֶתֿ־אַֽהֲרֹ֤ן וְאֶתֿ־בָּנָיו֙ תִּפְֿקֹ֔דֿ וְשָֽׁמְר֖וּ אֶתֿ־כְּהֻנָּתָֿ֑ם וְהַזָּ֥ר הַקָּרֵ֖בֿ יוּמָֽתֿ׃פ
[‏יא] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יב] וַֽאֲנִ֞י הִנֵּ֧הֿ לָקַ֣חְתִּי אֶתֿ־הַֽלְוִיִּ֗ם מִתּוֹךְ֙ בְּנֵ֣י יִשְׂרָאֵ֔ל תַּ֧חַתֿ כָּל־בְּכֿ֛וֹר פֶּ֥טֶר רֶ֖חֶם מִבְּנֵ֣י יִשְׂרָאֵ֑ל וְהָ֥יוּ לִ֖י הַֽלְוִיִּֽם׃
[‏יג] כִּ֣י לִי֘ כָּל־בְּכֿוֹר֒ בְּיוֹם֩ הַכֹּתִ֨י כָֿל־בְּכ֜וֹר בְּאֶ֣רֶץ מִצְרַ֗יִם הִקְדַּ֨שְׁתִּי לִ֤י כָֿל־בְּכֿוֹר֙ בְּיִשְׂרָאֵ֔ל מֵֽאָדָֿ֖ם עַדֿ־בְּהֵמָ֑הֿ לִ֥י יִֽהְי֖וּ אֲנִ֥י יְהֹוָֽה׃פ
[חמישי] [‏יד] וַיְדַֿבֵּ֤ר יְהֹוָה֙ אֶל־מֹשֶׁ֔הֿ בְּמִדְֿבַּ֥ר סִינַ֖י לֵאֿמֹֽר׃
[‏טו] פְּקֹד֙ אֶתֿ־בְּנֵ֣י לֵוִ֔י לְבֵֿ֥יתֿ אֲבֹֿתָֿ֖ם לְמִשְׁפְּחֹתָֿ֑ם כָּל־זָכָֿ֛ר מִבֶּן־חֹ֥דֶֿשׁ וָמַ֖עְלָהֿ תִּפְֿקְדֵֽֿם׃
[‏טז] וַיִּפְֿקֹ֥דֿ אֹתָֿ֛ם מֹשֶׁ֖הֿ עַל־פִּ֣י יְהֹוָ֑ה כַּֽאֲשֶׁ֖ר צֻוָּֽהֿ׃
[‏יז] וַיִּֽהְיוּ־אֵ֥לֶּהֿ בְֿנֵֽי־לֵוִ֖י בִּשְׁמֹתָֿ֑ם גֵּֽרְשׁ֕וֹן וּקְהָ֖תֿ וּמְרָרִֽי׃
[‏יח] וְאֵ֛לֶּהֿ שְׁמ֥וֹתֿ בְּֽנֵי־גֵֽֿרְשׁ֖וֹן לְמִשְׁפְּחֹתָֿ֑ם לִבְֿנִ֖י וְשִׁמְעִֽי׃
[‏יט] וּבְֿנֵ֥י קְהָ֖תֿ לְמִשְׁפְּחֹתָֿ֑ם עַמְרָ֣ם וְיִצְהָ֔ר חֶבְֿר֖וֹן וְעֻזִּיאֵֽל׃
[‏כ] וּבְֿנֵ֧י מְרָרִ֛י לְמִשְׁפְּחֹתָֿ֖ם מַחְלִ֣י וּמוּשִׁ֑י אֵ֥לֶּהֿ הֵ֛ם מִשְׁפְּחֹ֥תֿ הַלֵּוִ֖י לְבֵֿ֥יתֿ אֲבֹֿתָֽֿם׃
[‏כא] לְגֵֿ֣רְשׁ֔וֹן מִשְׁפַּ֙חַת֙ הַלִּבְֿנִ֔י וּמִשְׁפַּ֖חַתֿ הַשִּׁמְעִ֑י אֵ֣לֶּהֿ הֵ֔ם מִשְׁפְּחֹ֖תֿ הַגֵּֽרְשֻׁנִּֽי׃
[‏כב] פְּקֻֽדֵֿיהֶם֙ בְּמִסְפַּ֣ר כָּל־זָכָ֔ר מִבֶּן־חֹ֖דֶֿשׁ וָמָ֑עְלָהֿ פְּקֻ֣דֵֿיהֶ֔ם שִׁבְֿעַ֥תֿ אֲלָפִֿ֖ים וַֽחֲמֵ֥שׁ מֵאֽוֹתֿ׃
[‏כג] מִשְׁפְּחֹ֖תֿ הַגֵּֽרְשֻׁנִּ֑י אַֽחֲרֵ֧י הַמִּשְׁכָּ֛ן יַֽחֲנ֖וּ יָֽמָּהֿ׃
[‏כד] וּנְשִׂ֥יא בֵֽֿיתֿ־אָ֖בֿ לַגֵּֽרְשֻׁנִּ֑י אֶלְיָסָ֖ףֿ בֶּן־לָאֵֽל׃
[‏כה] וּמִשְׁמֶ֤רֶתֿ בְּנֵי־גֵֽֿרְשׁוֹן֙ בְּאֹ֣הֶל מוֹעֵ֔דֿ הַמִּשְׁכָּ֖ן וְהָאֹ֑הֶל מִכְֿסֵ֕הוּ וּמָסַ֕ךְֿ פֶּ֖תַֿח אֹ֥הֶל מוֹעֵֽדֿ׃
[‏כו] וְקַלְעֵ֣י הֶֽחָצֵ֗ר וְאֶתֿ־מָסַךְ֙ פֶּ֣תַֿח הֶֽחָצֵ֔ר אֲשֶׁ֧ר עַל־הַמִּשְׁכָּ֛ן וְעַל־הַמִּזְבֵּ֖חַ סָבִֿ֑יבֿ וְאֵת֙ מֵֽיתָֿרָ֔יו לְכֹֿ֖ל עֲבֹֽֿדָֿתֽֿוֹ׃ס
[‏כז] וְלִקְהָ֗תֿ מִשְׁפַּ֤חַתֿ הָֽעַמְרָמִי֙ וּמִשְׁפַּ֣חַתֿ הַיִּצְהָרִ֔י וּמִשְׁפַּ֙חַת֙ הַחֶבְֿרֹנִ֔י וּמִשְׁפַּ֖חַתֿ הָֽעָזִּֽיאֵלִ֑י אֵ֥לֶּהֿ הֵ֖ם מִשְׁפְּחֹ֥תֿ הַקְּהָתִֽֿי׃
[‏כח] בְּמִסְפַּר֙ כָּל־זָכָ֔ר מִבֶּן־חֹ֖דֶֿשׁ וָמָ֑עְלָהֿ שְׁמֹנַ֤תֿ אֲלָפִֿים֙ וְשֵׁ֣שׁ מֵא֔וֹתֿ שֹֽׁמְרֵ֖י מִשְׁמֶ֥רֶתֿ הַקֹּֽדֶֿשׁ׃
[‏כט] מִשְׁפְּחֹ֥תֿ בְּנֵֽי־קְהָ֖תֿ יַֽחֲנ֑וּ עַ֛ל יֶ֥רֶךְֿ הַמִּשְׁכָּ֖ן תֵּימָֽנָהֿ׃
[‏ל] וּנְשִׂ֥יא בֵֽֿיתֿ־אָ֖בֿ לְמִשְׁפְּחֹ֣תֿ הַקְּהָתִֿ֑י אֶלִֽיצָפָֿ֖ן בֶּן־עֻזִּיאֵֽל׃
[‏לא] וּמִשְׁמַרְתָּ֗ם הָֽאָרֹ֤ן וְהַשֻּׁלְחָן֙ וְהַמְּנֹרָ֣הֿ וְהַֽמִּזְבְּחֹ֔תֿ וּכְֿלֵ֣י הַקֹּ֔דֶֿשׁ אֲשֶׁ֥ר יְשָֽׁרְתֿ֖וּ בָּהֶ֑ם וְהַ֨מָּסָ֔ךְֿ וְכֹֿ֖ל עֲבֹֽֿדָֿתֽֿוֹ׃
[‏לב] וּנְשִׂיא֙ נְשִׂיאֵ֣י הַלֵּוִ֔י אֶלְעָזָ֖ר בֶּן־אַֽהֲרֹ֣ן הַכֹּהֵ֑ן פְּקֻדַּ֕תֿ שֹֽׁמְרֵ֖י מִשְׁמֶ֥רֶתֿ הַקֹּֽדֶֿשׁ׃
[‏לג] לִמְרָרִ֕י מִשְׁפַּ֙חַת֙ הַמַּחְלִ֔י וּמִשְׁפַּ֖חַתֿ הַמּוּשִׁ֑י אֵ֥לֶּהֿ הֵ֖ם מִשְׁפְּחֹ֥תֿ מְרָרִֽי׃
[‏לד] וּפְֿקֻֽדֵֿיהֶם֙ בְּמִסְפַּ֣ר כָּל־זָכָ֔ר מִבֶּן־חֹ֖דֶֿשׁ וָמָ֑עְלָהֿ שֵׁ֥שֶׁתֿ אֲלָפִֿ֖ים וּמָאֿתָֽֿיִם׃
[‏לה] וּנְשִׂ֤יא בֵֽֿיתֿ־אָב֙ לְמִשְׁפְּחֹ֣תֿ מְרָרִ֔י צֽוּרִיאֵ֖ל בֶּן־אֲבִֿיחָ֑יִל עַ֣ל יֶ֧רֶךְֿ הַמִּשְׁכָּ֛ן יַֽחֲנ֖וּ צָפֹֽֿנָהֿ׃
[‏לו] וּפְֿקֻדַּ֣תֿ מִשְׁמֶרֶת֘ בְּנֵ֣י מְרָרִי֒ קַרְשֵׁי֙ הַמִּשְׁכָּ֔ן וּבְֿרִיחָ֖יו וְעַמֻּדָֿ֣יו וַֽאֲדָֿנָ֑יו וְכָ֨ל־כֵּלָ֔יו וְכֹֿ֖ל עֲבֹֽֿדָֿתֽֿוֹ׃
[‏לז] וְעַמֻּדֵֿ֧י הֶֽחָצֵ֛ר סָבִֿ֖יבֿ וְאַדְֿנֵיהֶ֑ם וִיתֵֽֿדֹֿתָֿ֖ם וּמֵֽיתְֿרֵיהֶֽם׃
[‏לח] וְהַֽחֹנִ֣ים לִפְֿנֵ֣י הַמִּשְׁכָּ֡ן קֵ֣דְֿמָהֿ לִפְֿנֵי֩ אֹֽהֶל־מוֹעֵ֨דֿ׀ מִזְרָ֜חָהֿ מֹשֶׁ֣הֿ׀ וְאַֽהֲרֹ֣ן וּבָֿנָ֗יו שֹֽׁמְרִים֙ מִשְׁמֶ֣רֶתֿ הַמִּקְדָּ֔שׁ לְמִשְׁמֶ֖רֶתֿ בְּנֵ֣י יִשְׂרָאֵ֑ל וְהַזָּ֥ר הַקָּרֵ֖בֿ יוּמָֽתֿ׃
[‏לט] כָּל־פְּקוּדֵ֨י הַֽלְוִיִּ֜ם אֲשֶׁר֩ פָּקַ֨דֿ מֹשֶׁ֧הֿ וְׄאַֽׄהֲׄ‌רֹ֛ׄןׄ עַל־פִּ֥י יְהֹוָ֖ה לְמִשְׁפְּחֹתָֿ֑ם כָּל־זָכָֿר֙ מִבֶּן־חֹ֣דֶֿשׁ וָמַ֔עְלָהֿ שְׁנַ֥יִם וְעֶשְׂרִ֖ים אָֽלֶףֿ׃ס
[ששי] [‏מ] וַיֹּ֨אֿמֶר יְהֹוָ֜ה אֶל־מֹשֶׁ֗הֿ פְּקֹ֨דֿ כָּל־בְּכֹֿ֤ר זָכָֿר֙ לִבְֿנֵ֣י יִשְׂרָאֵ֔ל מִבֶּן־חֹ֖דֶֿשׁ וָמָ֑עְלָהֿ וְשָׂ֕א אֵ֖תֿ מִסְפַּ֥ר שְׁמֹתָֽֿם׃
[‏מא] וְלָֽקַחְתָּ֙ אֶתֿ־הַֽלְוִיִּ֥ם לִי֙ אֲנִ֣י יְהֹוָ֔ה תַּ֥חַתֿ כָּל־בְּכֹֿ֖ר בִּבְֿנֵ֣י יִשְׂרָאֵ֑ל וְאֵת֙ בֶּֽהֱמַ֣תֿ הַֽלְוִיִּ֔ם תַּ֣חַתֿ כָּל־בְּכ֔וֹר בְּבֶֽֿהֱמַ֖תֿ בְּנֵ֥י יִשְׂרָאֵֽל׃
[‏מב] וַיִּפְֿקֹ֣דֿ מֹשֶׁ֔הֿ כַּֽאֲשֶׁ֛ר צִוָּ֥הֿ יְהֹוָ֖ה אֹתֿ֑וֹ אֶֽתֿ־כָּל־בְּכֿ֖וֹר בִּבְֿנֵ֥י יִשְׂרָאֵֽל׃
[‏מג] וַיְהִי֩ כָֿל־בְּכ֨וֹר זָכָ֜ר בְּמִסְפַּ֥ר שֵׁמ֛וֹתֿ מִבֶּן־חֹ֥דֶֿשׁ וָמַ֖עְלָהֿ לִפְֿקֻֽדֵֿיהֶ֑ם שְׁנַ֤יִם וְעֶשְׂרִים֙ אֶ֔לֶףֿ שְׁלֹשָׁ֥הֿ וְשִׁבְֿעִ֖ים וּמָאֿתָֽֿיִם׃פ
[‏מד] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏מה] קַ֣ח אֶתֿ־הַֽלְוִיִּ֗ם תַּ֤חַתֿ כָּל־בְּכֿוֹר֙ בִּבְֿנֵ֣י יִשְׂרָאֵ֔ל וְאֶתֿ־בֶּֽהֱמַ֥תֿ הַֽלְוִיִּ֖ם תַּ֣חַתֿ בְּהֶמְתָּ֑ם וְהָֽיוּ־לִ֥י הַֽלְוִיִּ֖ם אֲנִ֥י יְהֹוָֽה׃
[‏מו] וְאֵת֙ פְּדֿוּיֵ֣י הַשְּׁלֹשָׁ֔הֿ וְהַשִּׁבְֿעִ֖ים וְהַמָּאֿתָֿ֑יִם הָעֹֽדְֿפִֿים֙ עַל־הַֽלְוִיִּ֔ם מִבְּכֿ֖וֹר בְּנֵ֥י יִשְׂרָאֵֽל׃
[‏מז] וְלָֽקַחְתָּ֗ חֲמֵ֧שֶׁתֿ חֲמֵ֛שֶׁתֿ שְׁקָלִ֖ים לַגֻּלְגֹּ֑לֶתֿ בְּשֶׁ֤קֶל הַקֹּ֙דֶֿשׁ֙ תִּקָּ֔ח עֶשְׂרִ֥ים גֵּרָ֖הֿ הַשָּֽׁקֶל׃
[‏מח] וְנָֽתַֿתָּ֣הֿ הַכֶּ֔סֶףֿ לְאַֽהֲרֹ֖ן וּלְבָֿנָ֑יו פְּדֿוּיֵ֕י הָעֹֽדְֿפִֿ֖ים בָּהֶֽם׃
[‏מט] וַיִּקַּ֣ח מֹשֶׁ֔הֿ אֵ֖תֿ כֶּ֣סֶףֿ הַפִּדְֿי֑וֹם מֵאֵת֙ הָעֹ֣דְֿפִ֔ים עַ֖ל פְּדֿוּיֵ֥י הַֽלְוִיִּֽם׃
[‏נ] מֵאֵ֗תֿ בְּכֿ֛וֹר בְּנֵ֥י יִשְׂרָאֵ֖ל לָקַ֣ח אֶתֿ־הַכָּ֑סֶףֿ חֲמִשָּׁ֨הֿ וְשִׁשִּׁ֜ים וּשְׁלֹ֥שׁ מֵא֛וֹתֿ וָאֶ֖לֶףֿ בְּשֶׁ֥קֶל הַקֹּֽדֶֿשׁ׃
[‏נא] וַיִּתֵּ֨ן מֹשֶׁ֜הֿ אֶתֿ־כֶּ֧סֶףֿ //כתיב// הפדי֛ם //קרי// הַפְּדּוּיִ֛ם לְאַֽהֲרֹ֥ן וּלְבָֿנָ֖יו עַל־פִּ֣י יְהֹוָ֑ה כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃פ

פרק ד
[שביעי] [‏א] וַיְדַֿבֵּ֣ר יְהֹוָ֔ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹֽר׃
[‏ב] נָשֹׂ֗א אֶתֿ־רֹאֿשׁ֙ בְּנֵ֣י קְהָ֔תֿ מִתּ֖וֹךְֿ בְּנֵ֣י לֵוִ֑י לְמִשְׁפְּחֹתָֿ֖ם לְבֵֿ֥יתֿ אֲבֹֿתָֽֿם׃
[‏ג] מִבֶּ֨ן שְׁלֹשִׁ֤ים שָׁנָה֙ וָמַ֔עְלָהֿ וְעַ֖דֿ בֶּן־חֲמִשִּׁ֣ים שָׁנָ֑הֿ כָּל־בָּא֙ לַצָּבָ֔א לַֽעֲשׂ֥וֹתֿ מְלָאֿכָֿ֖הֿ בְּאֹ֥הֶל מוֹעֵֽדֿ׃
[‏ד] זֹ֛אֿתֿ עֲבֹֿדַֿ֥תֿ בְּנֵֽי־קְהָ֖תֿ בְּאֹ֣הֶל מוֹעֵ֑דֿ קֹ֖דֶֿשׁ הַקֳּדָֿשִֽׁים׃
[‏ה] וּבָ֨א אַֽהֲרֹ֤ן וּבָֿנָיו֙ בִּנְסֹ֣עַ ‍ֽהַמַּֽחֲנֶ֔הֿ וְהוֹרִ֕דֿוּ אֵ֖תֿ פָּרֹ֣כֶֿתֿ הַמָּסָ֑ךְֿ וְכִ֨סּוּ־בָ֔הּ אֵ֖תֿ אֲרֹ֥ן הָֽעֵדֻֽֿתֿ׃
[‏ו] וְנָֽתְֿנ֣וּ עָלָ֗יו כְּסוּי֙ ע֣וֹר תַּ֔חַשׁ וּפָֽֿרְשׂ֧וּ‌ בֶֽֿגֶֿדֿ־כְּלִ֛יל תְּכֵֿ֖לֶתֿ מִלְמָ֑עְלָהֿ וְשָׂמ֖וּ בַּדָּֽיו׃
[‏ז] וְעַ֣ל׀ שֻׁלְחַ֣ן הַפָּנִ֗ים יִפְֿרְשׂוּ֘ בֶּ֣גֶֿדֿ תְּכֵֿלֶת֒ וְנָֽתְֿנ֣וּ עָ֠לָיו אֶתֿ־הַקְּעָרֹ֤תֿ וְאֶתֿ־הַכַּפֹּת֙ וְאֶתֿ־הַמְּנַקִּיֹּ֔תֿ וְאֵ֖תֿ קְשׂ֣וֹתֿ הַנָּ֑סֶךְֿ וְלֶ֥חֶם הַתָּמִ֖ידֿ עָלָ֥יו יִֽהְיֶֽהֿ׃
[‏ח] וּפָֽֿרְשׂ֣וּ עֲלֵיהֶ֗ם בֶּ֚גֶֿדֿ תּוֹלַ֣עַתֿ שָׁנִ֔י וְכִֿסּ֣וּ אֹת֔וֹ בְּמִכְֿסֵ֖הֿ ע֣וֹר תָּ֑חַשׁ וְשָׂמ֖וּ אֶתֿ־בַּדָּֽיו׃
[‏ט] וְלָֽקְח֣וּ׀ בֶּ֣גֶֿדֿ תְּכֵ֗לֶתֿ וְכִֿסּ֞וּ אֶתֿ־מְנֹרַ֤תֿ הַמָּאוֹר֙ וְאֶתֿ־נֵ֣רֹתֶ֔יהָ וְאֶתֿ־מַלְקָחֶ֖יהָ וְאֶתֿ־מַחְתֹּתֶֿ֑יהָ וְאֵת֙ כָּל־כְּלֵ֣י שַׁמְנָ֔הּ אֲשֶׁ֥ר יְשָֽׁרְתֿוּ־לָ֖הּ בָּהֶֽם׃
[‏י] וְנָֽתְֿנ֤וּ אֹתָֿהּ֙ וְאֶתֿ־כָּל־כֵּלֶ֔יהָ אֶל־מִכְֿסֵ֖הֿ ע֣וֹר תָּ֑חַשׁ וְנָֽתְֿנ֖וּ עַל־הַמּֽוֹט׃
[‏יא] וְעַ֣ל׀ מִזְבַּ֣ח הַזָּהָ֗בֿ יִפְֿרְשׂוּ֙ בֶּ֣גֶֿדֿ תְּכֵ֔לֶתֿ וְכִֿסּ֣וּ אֹת֔וֹ בְּמִכְֿסֵ֖הֿ ע֣וֹר תָּ֑חַשׁ וְשָׂמ֖וּ אֶתֿ־בַּדָּֽיו׃
[‏יב] וְלָֽקְחוּ֩ אֶתֿ־כָּל־כְּלֵ֨י הַשָּׁרֵ֜תֿ אֲשֶׁ֧ר יְשָֽׁרְתֿוּ־בָֿ֣ם בַּקֹּ֗דֶֿשׁ וְנָֽתְֿנוּ֙ אֶל־בֶּ֣גֶֿדֿ תְּכֵ֔לֶתֿ וְכִֿסּ֣וּ אוֹתָ֔ם בְּמִכְֿסֵ֖הֿ ע֣וֹר תָּ֑חַשׁ וְנָֽתְֿנ֖וּ עַל־הַמּֽוֹט׃
[‏יג] וְדִֿשְּׁנ֖וּ אֶתֿ־הַמִּזְבֵּ֑חַ וּפָֽֿרְשׂ֣וּ עָלָ֔יו בֶּ֖גֶֿדֿ אַרְגָּמָֽן׃
[‏יד] וְנָֽתְֿנ֣וּ עָ֠לָיו אֶֽתֿ־כָּל־כֵּלָ֞יו אֲשֶׁ֣ר יְשָֽׁרְתֿ֧וּ עָלָ֣יו בָּהֶ֗ם אֶתֿ־הַמַּחְתֹּ֤תֿ אֶתֿ־הַמִּזְלָגֹֿת֙ וְאֶתֿ־הַיָּעִ֣ים וְאֶתֿ־הַמִּזְרָקֹ֔תֿ כֹּ֖ל כְּלֵ֣י הַמִּזְבֵּ֑חַ וּפָֽֿרְשׂ֣וּ עָלָ֗יו כְּס֛וּי ע֥וֹר תַּ֖חַשׁ וְשָׂמ֥וּ בַֿדָּֽיו׃
[‏טו] וְכִֿלָּ֣הֿ אַֽהֲרֹ֣ן וּ֠בָֿנָיו לְכַֿסֹּ֨תֿ אֶתֿ־הַקֹּ֜דֶֿשׁ וְאֶתֿ־כָּל־כְּלֵ֣י הַקֹּדֶֿשׁ֘ בִּנְסֹ֣עַ ‍ֽהַמַּֽחֲנֶה֒ וְאַֽחֲרֵי־כֵ֗ן יָבֹֿ֤אוּ בְֿנֵֽי־קְהָת֙ לָשֵׂ֔אֿתֿ וְלֹֽא־יִגְּע֥וּ אֶל־הַקֹּ֖דֶֿשׁ וָמֵ֑תֿוּ אֵ֛לֶּהֿ מַשָּׂ֥א בְֿנֵֽי־קְהָ֖תֿ בְּאֹ֥הֶל מוֹעֵֽדֿ׃
[‏טז] וּפְֿקֻדַּ֞תֿ אֶלְעָזָ֣ר׀ בֶּן־אַֽהֲרֹ֣ן הַכֹּהֵ֗ן שֶׁ֤מֶן הַמָּאוֹר֙ וּקְטֹ֣רֶתֿ הַסַּמִּ֔ים וּמִנְחַ֥תֿ הַתָּמִ֖ידֿ וְשֶׁ֣מֶן הַמִּשְׁחָ֑הֿ פְּקֻדַּ֗תֿ כָּל־הַמִּשְׁכָּן֙ וְכָֿל־אֲשֶׁר־בּ֔וֹ בְּקֹ֖דֶֿשׁ וּבְֿכֵֿלָֽיו׃פ
[מפטיר] [‏יז] וַיְדַֿבֵּ֣ר יְהֹוָ֔ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹֽר׃
[‏יח] אַל־תַּכְֿרִ֕יתֿוּ אֶתֿ־שֵׁ֖בֶֿט מִשְׁפְּחֹ֣תֿ הַקְּהָתִֿ֑י מִתּ֖וֹךְֿ הַֽלְוִיִּֽם׃
[‏יט] וְזֹ֣אֿתֿ׀ עֲשׂ֣וּ לָהֶ֗ם וְחָיוּ֙ וְלֹ֣א יָמֻ֔תֿוּ בְּגִֿשְׁתָּ֖ם אֶתֿ־קֹ֣דֶֿשׁ הַקֳּדָֿשִׁ֑ים אַֽהֲרֹ֤ן וּבָֿנָיו֙ יָבֹ֔אוּ וְשָׂמ֣וּ אוֹתָ֗ם אִ֥ישׁ אִ֛ישׁ עַל־עֲבֹֽֿדָֿתֿ֖וֹ וְאֶל־מַשָּׂאֽוֹ׃
[‏כ] וְלֹֽא־יָבֹֿ֧אוּ לִרְא֛וֹתֿ כְּבַֿלַּ֥ע אֶתֿ־הַקֹּ֖דֶֿשׁ וָמֵֽתֿוּ׃פ
‏{פרשת נשא}[‏כא] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כב] נָשֹׂ֗א אֶתֿ־רֹ֛אֿשׁ בְּנֵ֥י גֵֽֿרְשׁ֖וֹן גַּם־הֵ֑ם לְבֵֿ֥יתֿ אֲבֹֿתָֿ֖ם לְמִשְׁפְּחֹתָֽֿם׃
[‏כג] מִבֶּן֩ שְׁלֹשִׁ֨ים שָׁנָ֜הֿ וָמַ֗עְלָהֿ עַ֛דֿ בֶּן־חֲמִשִּׁ֥ים שָׁנָ֖הֿ תִּפְֿקֹ֣דֿ אוֹתָֿ֑ם כָּל־הַבָּא֙ לִצְבֹֿ֣א צָבָ֔א לַֽעֲבֹֿ֥דֿ עֲבֹֿדָֿ֖הֿ בְּאֹ֥הֶל מוֹעֵֽדֿ׃
[‏כד] זֹ֣אֿתֿ עֲבֹֿדַ֔תֿ מִשְׁפְּחֹ֖תֿ הַגֵּֽרְשֻׁנִּ֑י לַֽעֲבֹֿ֖דֿ וּלְמַשָּֽׂא׃
[‏כה] וְנָ֨שְׂא֜וּ אֶתֿ־יְרִיעֹ֤תֿ הַמִּשְׁכָּן֙ וְאֶתֿ־אֹ֣הֶל מוֹעֵ֔דֿ מִכְֿסֵ֕הוּ וּמִכְֿסֵ֛הֿ הַתַּ֥חַשׁ אֲשֶׁר־עָלָ֖יו מִלְמָ֑עְלָהֿ וְאֶ֨תֿ־מָסַ֔ךְֿ פֶּ֖תַֿח אֹ֥הֶל מוֹעֵֽדֿ׃
[‏כו] וְאֵת֩ קַלְעֵ֨י הֶֽחָצֵ֜ר וְאֶתֿ־מָסַ֣ךְֿ׀ פֶּ֣תַֿח׀ שַׁ֣עַר הֶֽחָצֵ֗ר אֲשֶׁ֨ר עַל־הַמִּשְׁכָּ֤ן וְעַל־הַמִּזְבֵּ֙חַ֙ סָבִ֔יבֿ וְאֵת֙ מֵֽיתְֿרֵיהֶ֔ם וְאֶֽתֿ־כָּל־כְּלֵ֖י עֲבֹֽֿדָֿתָֿ֑ם וְאֵ֨תֿ כָּל־אֲשֶׁ֧ר יֵֽעָשֶׂ֛הֿ לָהֶ֖ם וְעָבָֽֿדֿוּ׃
[‏כז] עַל־פִּי֩ אַֽהֲרֹ֨ן וּבָֿנָ֜יו תִּֽהְיֶ֗הֿ כָּל־עֲבֹֿדַֿת֙ בְּנֵ֣י הַגֵּֽרְשֻׁנִּ֔י לְכָ֨ל־מַשָּׂאָ֔ם וּלְכֹֿ֖ל עֲבֹֽֿדָֿתָֿ֑ם וּפְֿקַדְֿתֶּ֤ם עֲלֵהֶם֙ בְּמִשְׁמֶ֔רֶתֿ אֵ֖תֿ כָּל־מַשָּׂאָֽם׃
[‏כח] זֹ֣אֿתֿ עֲבֹֿדַ֗תֿ מִשְׁפְּחֹ֛תֿ בְּנֵ֥י הַגֵּֽרְשֻׁנִּ֖י בְּאֹ֣הֶל מוֹעֵ֑דֿ וּמִ֨שְׁמַרְתָּ֔ם בְּיַד֙ אִֽיתָֿמָ֔ר בֶּֽן־אַֽהֲרֹ֖ן הַכֹּהֵֽן׃ס
[‏כט] בְּנֵ֖י מְרָרִ֑י לְמִשְׁפְּחֹתָֿ֥ם לְבֵֽֿיתֿ־אֲבֹֿתָֿ֖ם תִּפְֿקֹ֥דֿ אֹתָֽֿם׃
[‏ל] מִבֶּן֩ שְׁלֹשִׁ֨ים שָׁנָ֜הֿ וָמַ֗עְלָהֿ וְעַ֛דֿ בֶּן־חֲמִשִּׁ֥ים שָׁנָ֖הֿ תִּפְֿקְדֵֿ֑ם כָּל־הַבָּא֙ לַצָּבָ֔א לַֽעֲבֹ֕דֿ אֶתֿ־עֲבֹֿדַֿ֖תֿ אֹ֥הֶל מוֹעֵֽדֿ׃
[‏לא] וְזֹאֿת֙ מִשְׁמֶ֣רֶתֿ מַשָּׂאָ֔ם לְכָֿל־עֲבֹֽֿדָֿתָֿ֖ם בְּאֹ֣הֶל מוֹעֵ֑דֿ קַרְשֵׁי֙ הַמִּשְׁכָּ֔ן וּבְֿרִיחָ֖יו וְעַמּוּדָֿ֥יו וַֽאֲדָֿנָֽיו׃
[‏לב] וְעַמּוּדֵֿי֩ הֶֽחָצֵ֨ר סָבִ֜יבֿ וְאַדְֿנֵיהֶ֗ם וִיתֵֽֿדֹֿתָֿם֙ וּמֵ֣יתְֿרֵיהֶ֔ם לְכָ֨ל־כְּלֵיהֶ֔ם וּלְכֹֿ֖ל עֲבֹֽֿדָֿתָֿ֑ם וּבְֿשֵׁמֹ֣תֿ תִּפְֿקְד֔וּ אֶתֿ־כְּלֵ֖י מִשְׁמֶ֥רֶתֿ מַשָּׂאָֽם׃
[‏לג] זֹ֣אֿתֿ עֲבֹֿדַ֗תֿ מִשְׁפְּחֹת֙ בְּנֵ֣י מְרָרִ֔י לְכָֿל־עֲבֹֽֿדָֿתָֿ֖ם בְּאֹ֣הֶל מוֹעֵ֑דֿ בְּיַד֙ אִֽיתָֿמָ֔ר בֶּֽן־אַֽהֲרֹ֖ן הַכֹּהֵֽן׃
[‏לד] וַיִּפְֿקֹ֨דֿ מֹשֶׁ֧הֿ וְאַֽהֲרֹ֛ן וּנְשִׂיאֵ֥י הָֽעֵדָֿ֖הֿ אֶתֿ־בְּנֵ֣י הַקְּהָתִֿ֑י לְמִשְׁפְּחֹתָֿ֖ם וּלְבֵֿ֥יתֿ אֲבֹֿתָֽֿם׃
[‏לה] מִבֶּ֨ן שְׁלֹשִׁ֤ים שָׁנָה֙ וָמַ֔עְלָהֿ וְעַ֖דֿ בֶּן־חֲמִשִּׁ֣ים שָׁנָ֑הֿ כָּל־הַבָּא֙ לַצָּבָ֔א לַֽעֲבֹֿדָֿ֖הֿ בְּאֹ֥הֶל מוֹעֵֽדֿ׃
[‏לו] וַיִּֽהְי֥וּ פְֿקֻֽדֵֿיהֶ֖ם לְמִשְׁפְּחֹתָֿ֑ם אַלְפַּ֕יִם שְׁבַֿ֥ע מֵא֖וֹתֿ וַֽחֲמִשִּֽׁים׃
[‏לז] אֵ֤לֶּהֿ פְֿקוּדֵֿי֙ מִשְׁפְּחֹ֣תֿ הַקְּהָתִ֔י כָּל־הָֽעֹבֵֿ֖דֿ בְּאֹ֣הֶל מוֹעֵ֑דֿ אֲשֶׁ֨ר פָּקַ֤דֿ מֹשֶׁה֙ וְאַֽהֲרֹ֔ן עַל־פִּ֥י יְהֹוָ֖ה בְּיַדֿ־מֹשֶֽׁהֿ׃ס
[שני] [‏לח] וּפְֿקוּדֵֿ֖י בְּנֵ֣י גֵֽֿרְשׁ֑וֹן לְמִשְׁפְּחוֹתָֿ֖ם וּלְבֵֿ֥יתֿ אֲבֹֿתָֽֿם׃
[‏לט] מִבֶּ֨ן שְׁלֹשִׁ֤ים שָׁנָה֙ וָמַ֔עְלָהֿ וְעַ֖דֿ בֶּן־חֲמִשִּׁ֣ים שָׁנָ֑הֿ כָּל־הַבָּא֙ לַצָּבָ֔א לַֽעֲבֹֿדָֿ֖הֿ בְּאֹ֥הֶל מוֹעֵֽדֿ׃
[‏מ] וַיִּֽהְיוּ֙ פְּקֻ֣דֵֿיהֶ֔ם לְמִשְׁפְּחֹתָֿ֖ם לְבֵֿ֣יתֿ אֲבֹֿתָֿ֑ם אַלְפַּ֕יִם וְשֵׁ֥שׁ מֵא֖וֹתֿ וּשְׁלֹשִֽׁים׃
[‏מא] אֵ֣לֶּהֿ פְֿקוּדֵ֗י מִשְׁפְּחֹת֙ בְּנֵ֣י גֵֽֿרְשׁ֔וֹן כָּל־הָֽעֹבֵֿ֖דֿ בְּאֹ֣הֶל מוֹעֵ֑דֿ אֲשֶׁ֨ר פָּקַ֥דֿ מֹשֶׁ֛הֿ וְאַֽהֲרֹ֖ן עַל־פִּ֥י יְהֹוָֽה׃
[‏מב] וּפְֿקוּדֵ֕י מִשְׁפְּחֹ֖תֿ בְּנֵ֣י מְרָרִ֑י לְמִשְׁפְּחֹתָֿ֖ם לְבֵֿ֥יתֿ אֲבֹֿתָֽֿם׃
[‏מג] מִבֶּ֨ן שְׁלֹשִׁ֤ים שָׁנָה֙ וָמַ֔עְלָהֿ וְעַ֖דֿ בֶּן־חֲמִשִּׁ֣ים שָׁנָ֑הֿ כָּל־הַבָּא֙ לַצָּבָ֔א לַֽעֲבֹֿדָֿ֖הֿ בְּאֹ֥הֶל מוֹעֵֽדֿ׃
[‏מד] וַיִּֽהְי֥וּ פְֿקֻֽדֵֿיהֶ֖ם לְמִשְׁפְּחֹתָֿ֑ם שְׁלֹ֥שֶׁתֿ אֲלָפִֿ֖ים וּמָאֿתָֽֿיִם׃
[‏מה] אֵ֣לֶּהֿ פְֿקוּדֵ֔י מִשְׁפְּחֹ֖תֿ בְּנֵ֣י מְרָרִ֑י אֲשֶׁ֨ר פָּקַ֤דֿ מֹשֶׁה֙ וְאַֽהֲרֹ֔ן עַל־פִּ֥י יְהֹוָ֖ה בְּיַדֿ־מֹשֶֽׁהֿ׃
[‏מו] כָּֽל־הַפְּקֻדִ֡ים אֲשֶׁר֩ פָּקַ֨דֿ מֹשֶׁ֧הֿ וְאַֽהֲרֹ֛ן וּנְשִׂיאֵ֥י יִשְׂרָאֵ֖ל אֶתֿ־הַֽלְוִיִּ֑ם לְמִשְׁפְּחֹתָֿ֖ם וּלְבֵֿ֥יתֿ אֲבֹֿתָֽֿם׃
[‏מז] מִבֶּ֨ן שְׁלֹשִׁ֤ים שָׁנָה֙ וָמַ֔עְלָהֿ וְעַ֖דֿ בֶּן־חֲמִשִּׁ֣ים שָׁנָ֑הֿ כָּל־הַבָּ֗א לַֽעֲבֹ֨דֿ עֲבֹֿדַֿ֧תֿ עֲבֹֿדָֿ֛הֿ וַֽעֲבֹֿדַֿ֥תֿ מַשָּׂ֖א בְּאֹ֥הֶל מוֹעֵֽדֿ׃
[‏מח] וַיִּֽהְי֖וּ פְּקֻֽדֵֿיהֶ֑ם שְׁמֹנַ֣תֿ אֲלָפִ֔ים וַֽחֲמֵ֥שׁ מֵא֖וֹתֿ וּשְׁמֹנִֽים׃
[‏מט] עַל־פִּ֨י יְהֹוָ֜ה פָּקַ֤דֿ אוֹתָֿם֙ בְּיַדֿ־מֹשֶׁ֔הֿ אִ֥ישׁ אִ֛ישׁ עַל־עֲבֹֽֿדָֿתֿ֖וֹ וְעַל־מַשָּׂא֑וֹ וּפְֿקֻדָ֕יו אֲשֶׁר־צִוָּ֥הֿ יְהֹוָ֖ה אֶתֿ־מֹשֶֽׁהֿ׃פ

פרק ה
[שלישי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] צַ֚ו אֶתֿ־בְּנֵ֣י יִשְׂרָאֵ֔ל וִֽישַׁלְּחוּ֙ מִן־‍ֽהַמַּֽחֲנֶ֔הֿ כָּל־צָר֖וּעַ וְכָֿל־זָ֑בֿ וְכֹֿ֖ל טָמֵ֥א לָנָֽפֶֿשׁ׃
[‏ג] מִזָּכָֿ֤ר עַדֿ־נְקֵבָֿה֙ תְּשַׁלֵּ֔חוּ אֶל־מִח֥וּץ ‍ֽלַמַּֽחֲנֶ֖הֿ תְּשַׁלְּח֑וּם וְלֹ֤א יְטַמְּאוּ֙ אֶתֿ־מַ֣חֲנֵיהֶ֔ם אֲשֶׁ֥ר אֲנִ֖י שֹׁכֵֿ֥ן בְּתֿוֹכָֽֿם׃
[‏ד] וַיַּֽעֲשׂוּ־כֵֿן֙ בְּנֵ֣י יִשְׂרָאֵ֔ל וַיְשַׁלְּח֣וּ אוֹתָ֔ם אֶל־מִח֖וּץ ‍ֽלַמַּֽחֲנֶ֑הֿ כַּֽאֲשֶׁ֨ר דִּבֶּ֤ר יְהֹוָה֙ אֶל־מֹשֶׁ֔הֿ כֵּ֥ן עָשׂ֖וּ בְּנֵ֥י יִשְׂרָאֵֽל׃פ
[‏ה] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ו] דַּבֵּר֘ אֶל־בְּנֵ֣י יִשְׂרָאֵל֒ אִ֣ישׁ אֽוֹ־אִשָּׁ֗הֿ כִּ֤י יַֽעֲשׂוּ֙ מִכָּל־חַטֹּ֣אֿתֿ הָֽאָדָ֔ם לִמְעֹ֥ל מַ֖עַל בַּֽיהֹוָ֑ה וְאָֽשְׁמָ֖הֿ הַנֶּ֥פֶֿשׁ הַהִֽוא׃
[‏ז] וְהִתְֿוַדּ֗וּ אֶֽתֿ־חַטָּאֿתָֿם֘ אֲשֶׁ֣ר עָשׂוּ֒ וְהֵשִׁ֤יבֿ אֶתֿ־אֲשָׁמוֹ֙ בְּרֹאֿשׁ֔וֹ וַֽחֲמִֽישִׁתֿ֖וֹ יֹסֵ֣ףֿ עָלָ֑יו וְנָתַ֕ן לַֽאֲשֶׁ֖ר אָשַׁ֥ם לֽוֹ׃
[‏ח] וְאִם־אֵ֨ין לָאִ֜ישׁ גֹּאֵ֗ל לְהָשִׁ֤יבֿ הָֽאָשָׁם֙ אֵלָ֔יו הָֽאָשָׁ֛ם הַמּוּשָׁ֥בֿ לַֽיהֹוָ֖ה לַכֹּהֵ֑ן מִלְּבַ֗דֿ אֵ֚יל הַכִּפֻּרִ֔ים אֲשֶׁ֥ר יְכַֿפֶּר־בּ֖וֹ עָלָֽיו׃
[‏ט] וְכָֿל־תְּרוּמָ֞הֿ לְכָֿל־קָדְֿשֵׁ֧י בְֿנֵֽי־יִשְׂרָאֵ֛ל אֲשֶׁר־יַקְרִ֥יבֿוּ לַכֹּהֵ֖ן ל֥וֹ יִֽהְיֶֽהֿ׃
[‏י] וְאִ֥ישׁ אֶתֿ־קֳדָֿשָׁ֖יו ל֣וֹ יִֽהְי֑וּ אִ֛ישׁ אֲשֶׁר־יִתֵּ֥ן לַכֹּהֵ֖ן ל֥וֹ יִֽהְיֶֽהֿ׃פ
[רביעי] [‏יא] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יב] דַּבֵּר֙ אֶל־בְּנֵ֣י יִשְׂרָאֵ֔ל וְאָֽמַרְתָּ֖ אֲלֵהֶ֑ם אִ֥ישׁ אִישׁ֙ כִּֽי־תִֿשְׂטֶ֣הֿ אִשְׁתּ֔וֹ וּמָֽעֲלָ֥הֿ בֿ֖וֹ מָֽעַל׃
[‏יג] וְשָׁכַ֨בֿ אִ֣ישׁ אֹתָֿהּ֘ שִׁכְֿבַֿתֿ־זֶרַע֒ וְנֶעְלַם֙ מֵֽעֵינֵ֣י אִישָׁ֔הּ וְנִסְתְּרָ֖הֿ וְהִ֣יא נִטְמָ֑אָהֿ וְעֵד֙ אֵ֣ין בָּ֔הּ וְהִ֖וא לֹ֥א נִתְֿפָּֽשָׂהֿ׃
[‏יד] וְעָבַ֨ר עָלָ֧יו רֽוּחַ־קִנְאָ֛הֿ וְקִנֵּ֥א אֶתֿ־אִשְׁתּ֖וֹ וְהִ֣וא נִטְמָ֑אָהֿ אֽוֹ־עָבַ֨ר עָלָ֤יו רֽוּחַ־קִנְאָה֙ וְקִנֵּ֣א אֶתֿ־אִשְׁתּ֔וֹ וְהִ֖יא לֹ֥א נִטְמָֽאָהֿ׃
[‏טו] וְהֵבִ֨יא הָאִ֣ישׁ אֶתֿ־אִשְׁתּוֹ֘ אֶל־הַכֹּהֵן֒ וְהֵבִֿ֤יא אֶתֿ־קָרְבָּנָהּ֙ עָלֶ֔יהָ עֲשִׂירִ֥תֿ הָֽאֵיפָֿ֖הֿ קֶ֣מַח שְׂעֹרִ֑ים לֹֽא־יִצֹ֨ק עָלָ֜יו שֶׁ֗מֶן וְלֹֽא־יִתֵּ֤ן עָלָיו֙ לְבֹֿנָ֔הֿ כִּֽי־מִנְחַ֤תֿ קְנָאֹת֙ ה֔וּא מִנְחַ֥תֿ זִכָּר֖וֹן מַזְכֶּ֥רֶתֿ עָוֹֽן׃
[‏טז] וְהִקְרִ֥יבֿ אֹתָֿ֖הּ הַכֹּהֵ֑ן וְהֶֽעֱמִדָֿ֖הּ לִפְֿנֵ֥י יְהֹוָֽה׃
[‏יז] וְלָקַ֧ח הַכֹּהֵ֛ן מַ֥יִם קְדֹֿשִׁ֖ים בִּכְֿלִי־חָ֑רֶשׂ וּמִן־הֶֽעָפָ֗ר אֲשֶׁ֤ר יִֽהְיֶה֙ בְּקַרְקַ֣ע הַמִּשְׁכָּ֔ן יִקַּ֥ח הַכֹּהֵ֖ן וְנָתַֿ֥ן אֶל־הַמָּֽיִם׃
[‏יח] וְהֶֽעֱמִ֨ידֿ הַכֹּהֵ֥ן אֶתֿ־הָֽאִשָּׁה֘ לִפְֿנֵ֣י יְהֹוָה֒ וּפָֿרַע֙ אֶתֿ־רֹ֣אֿשׁ הָֽאִשָּׁ֔הֿ וְנָתַֿ֣ן עַל־כַּפֶּ֗יהָ אֵ֚תֿ מִנְחַ֣תֿ הַזִּכָּר֔וֹן מִנְחַ֥תֿ קְנָאֹ֖תֿ הִ֑וא וּבְֿיַ֤דֿ הַכֹּהֵן֙ יִֽהְי֔וּ מֵ֥י הַמָּרִ֖ים הַֽמְאָֽרְרִֽים׃
[‏יט] וְהִשְׁבִּ֨יעַ אֹתָ֜הּ הַכֹּהֵ֗ן וְאָמַ֤ר אֶל־הָֽאִשָּׁה֙ אִם־ל֨אֺ שָׁכַֿ֥בֿ אִישׁ֙ אֹתָ֔ךְֿ וְאִם־לֹ֥א שָׂטִ֛יתֿ טֻמְאָ֖הֿ תַּ֣חַתֿ אִישֵׁ֑ךְֿ הִנָּקִ֕י מִמֵּ֛י הַמָּרִ֥ים הַֽמְאָרְרִ֖ים הָאֵֽלֶּהֿ׃
[‏כ] וְאַ֗תְּ כִּ֥י שָׂטִ֛יתֿ תַּ֥חַתֿ אִישֵׁ֖ךְֿ וְכִֿ֣י נִטְמֵ֑אֿתֿ וַיִּתֵּ֨ן אִ֥ישׁ בָּךְ֙ אֶתֿ־שְׁכָֿבְֿתּ֔וֹ מִֽבַּלְעֲדֵֿ֖י אִישֵֽׁךְֿ׃
[‏כא] וְהִשְׁבִּ֨יעַ הַכֹּהֵ֥ן אֶתֿ־הָֽאִשָּׁה֘ בִּשְׁבֻֿעַ֣תֿ הָֽאָלָה֒ וְאָמַ֤ר הַכֹּהֵן֙ לָֽאִשָּׁ֔הֿ יִתֵּ֨ן יְהֹוָ֥ה אוֹתָֿ֛ךְֿ לְאָלָ֥הֿ וְלִשְׁבֻֿעָ֖הֿ בְּתֿ֣וֹךְֿ עַמֵּ֑ךְֿ בְּתֵ֨תֿ יְהֹוָ֤ה אֶתֿ־יְרֵכֵֿךְ֙ נֹפֶ֔לֶתֿ וְאֶתֿ־בִּטְנֵ֖ךְֿ צָבָֽֿהֿ׃
[‏כב] וּ֠בָֿאוּ הַמַּ֨יִם הַֽמְאָֽרְרִ֤ים הָאֵ֙לֶּה֙ בְּֽמֵעַ֔יִךְֿ לַצְבּ֥וֹתֿ בֶּ֖טֶן וְלַנְפִּ֣ל יָרֵ֑ךְֿ וְאָֽמְרָ֥הֿ הָֽאִשָּׁ֖הֿ אָמֵ֥ן׀ אָמֵֽן׃
[‏כג] וְ֠כָֿתַֿבֿ אֶתֿ־הָֽאָלֹ֥תֿ הָאֵ֛לֶּהֿ הַכֹּהֵ֖ן בַּסֵּ֑פֶֿר וּמָחָ֖הֿ אֶל־מֵ֥י הַמָּרִֽים׃
[‏כד] וְהִשְׁקָה֙ אֶתֿ־הָ֣אִשָּׁ֔הֿ אֶתֿ־מֵ֥י הַמָּרִ֖ים הַֽמְאָֽרְרִ֑ים וּבָֿ֥אוּ בָֿ֛הּ הַמַּ֥יִם הַֽמְאָֽרְרִ֖ים לְמָרִֽים׃
[‏כה] וְלָקַ֤ח הַכֹּהֵן֙ מִיַּ֣דֿ הָֽאִשָּׁ֔הֿ אֵ֖תֿ מִנְחַ֣תֿ הַקְּנָאֹ֑תֿ וְהֵנִ֤יףֿ אֶתֿ־הַמִּנְחָה֙ לִפְֿנֵ֣י יְהֹוָ֔ה וְהִקְרִ֥יבֿ אֹתָֿ֖הּ אֶל־הַמִּזְבֵּֽחַ׃
[‏כו] וְקָמַ֨ץ הַכֹּהֵ֤ן מִן־הַמִּנְחָה֙ אֶתֿ־אַזְכָּ֣רָתָ֔הּ וְהִקְטִ֖יר הַמִּזְבֵּ֑חָהֿ וְאַחַ֛ר יַשְׁקֶ֥הֿ אֶתֿ־הָֽאִשָּׁ֖הֿ אֶתֿ־הַמָּֽיִם׃
[‏כז] וְהִשְׁקָ֣הּ אֶתֿ־הַמַּ֗יִם וְהָֽיְתָֿ֣הֿ אִֽם־נִטְמְאָה֘ וַתִּמְעֹ֣ל מַ֣עַל בְּאִישָׁהּ֒ וּבָ֨אוּ בָ֜הּ הַמַּ֤יִם הַֽמְאָֽרְרִים֙ לְמָרִ֔ים וְצָֽבְֿתָֿ֣הֿ בִֿטְנָ֔הּ וְנָֽפְֿלָ֖הֿ יְרֵכָֿ֑הּ וְהָֽיְתָֿ֧הֿ הָֽאִשָּׁ֛הֿ לְאָלָ֖הֿ בְּקֶ֥רֶבֿ עַמָּֽהּ׃
[‏כח] וְאִם־לֹ֤א נִטְמְאָה֙ הָֽאִשָּׁ֔הֿ וּטְהֹרָ֖הֿ הִ֑וא וְנִקְּתָֿ֖הֿ וְנִזְרְעָ֥הֿ זָֽרַע׃
[‏כט] זֹ֥אֿתֿ תּוֹרַ֖תֿ הַקְּנָאֹ֑תֿ אֲשֶׁ֨ר תִּשְׂטֶ֥הֿ אִשָּׁ֛הֿ תַּ֥חַתֿ אִישָׁ֖הּ וְנִטְמָֽאָהֿ׃
[‏ל] א֣וֹ אִ֗ישׁ אֲשֶׁ֨ר תַּֽעֲבֹֿ֥ר עָלָ֛יו ר֥וּחַ קִנְאָ֖הֿ וְקִנֵּ֣א אֶתֿ־אִשְׁתּ֑וֹ וְהֶֽעֱמִ֤ידֿ אֶתֿ־הָֽאִשָּׁה֙ לִפְֿנֵ֣י יְהֹוָ֔ה וְעָ֤שָׂהֿ לָהּ֙ הַכֹּהֵ֔ן אֵ֥תֿ כָּל־הַתּוֹרָ֖הֿ הַזֹּֽאֿתֿ׃
[‏לא] וְנִקָּ֥הֿ הָאִ֖ישׁ מֵֽעָוֹ֑ן וְהָֽאִשָּׁ֣הֿ הַהִ֔וא תִּשָּׂ֖א אֶתֿ־עֲוֹנָֽהּ׃פ

פרק ו
[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּר֙ אֶל־בְּנֵ֣י יִשְׂרָאֵ֔ל וְאָֽמַרְתָּ֖ אֲלֵהֶ֑ם אִ֣ישׁ אֽוֹ־אִשָּׁ֗הֿ כִּ֤י יַפְֿלִא֙ לִנְדֹּר֙ נֶ֣דֶֿר נָזִ֔יר לְהַזִּ֖יר לַֽיהֹוָֽה׃
[‏ג] מִיַּ֤יִן וְשֵׁכָֿר֙ יַזִּ֔יר חֹ֥מֶץ יַ֛יִן וְחֹ֥מֶץ שֵׁכָֿ֖ר לֹ֣א יִשְׁתֶּ֑הֿ וְכָֿל־מִשְׁרַ֤תֿ עֲנָבִֿים֙ לֹ֣א יִשְׁתֶּ֔הֿ וַֽעֲנָבִֿ֛ים לַחִ֥ים וִֽיבֵֿשִׁ֖ים לֹ֥א יֹאֿכֵֽֿל׃
[‏ד] כֹּ֖ל יְמֵ֣י נִזְר֑וֹ מִכֹּל֩ אֲשֶׁ֨ר יֵֽעָשֶׂ֜הֿ מִגֶּ֣פֶֿן הַיַּ֗יִן מֵֽחַרְצַנִּ֛ים וְעַדֿ־זָ֖גֿ לֹ֥א יֹאֿכֵֽֿל׃
[‏ה] כָּל־יְמֵי֙ נֶ֣דֶֿר נִזְר֔וֹ תַּ֖עַר לֹא־יַֽעֲבֹֿ֣ר עַל־רֹאֿשׁ֑וֹ עַדֿ־מְל֨אֺֿתֿ הַיָּמִ֜ם אֲשֶׁר־יַזִּ֤יר לַֽיהֹוָה֙ קָדֹֿ֣שׁ יִֽהְיֶ֔הֿ גַּדֵּ֥ל פֶּ֖רַע שְׂעַ֥ר רֹאֿשֽׁוֹ׃
[‏ו] כָּל־יְמֵ֥י הַזִּיר֖וֹ לַֽיהֹוָ֑ה עַל־נֶ֥פֶֿשׁ מֵ֖תֿ לֹ֥א יָבֹֽֿא׃
[‏ז] לְאָבִֿ֣יו וּלְאִמּ֗וֹ לְאָחִיו֙ וּלְאַ֣חֹת֔וֹ לֹֽא־יִטַּמָּ֥א לָהֶ֖ם בְּמֹתָֿ֑ם כִּ֛י נֵ֥זֶר אֱלֹהָ֖יו עַל־רֹאֿשֽׁוֹ׃
[‏ח] כֹּ֖ל יְמֵ֣י נִזְר֑וֹ קָדֹֿ֥שׁ ה֖וּא לַֽיהֹוָֽה׃
[‏ט] וְכִֽֿי־יָמ֨וּתֿ מֵ֤תֿ עָלָיו֙ בְּפֶֿ֣תַֿע פִּתְֿאֹ֔ם וְטִמֵּ֖א רֹ֣אֿשׁ נִזְר֑וֹ וְגִֿלַּ֤ח רֹאֿשׁוֹ֙ בְּי֣וֹם טָֽהֳרָת֔וֹ בַּיּ֥וֹם הַשְּׁבִֿיעִ֖י יְגַֿלְּחֶֽנּוּ׃
[‏י] וּבַֿיּ֣וֹם הַשְּׁמִינִ֗י יָבִֿא֙ שְׁתֵּ֣י תֹֿרִ֔ים א֥וֹ שְׁנֵ֖י בְּנֵ֣י יוֹנָ֑הֿ אֶ֨ל־הַכֹּהֵ֔ן אֶל־פֶּ֖תַֿח אֹ֥הֶל מוֹעֵֽדֿ׃
[‏יא] וְעָשָׂ֣הֿ הַכֹּהֵ֗ן אֶחָ֤דֿ לְחַטָּאֿת֙ וְאֶחָ֣דֿ לְעֹלָ֔הֿ וְכִֿפֶּ֣ר עָלָ֔יו מֵֽאֲשֶׁ֥ר חָטָ֖א עַל־הַנָּ֑פֶֿשׁ וְקִדַּ֥שׁ אֶתֿ־רֹאֿשׁ֖וֹ בַּיּ֥וֹם הַהֽוּא׃
[‏יב] וְהִזִּ֤יר לַֽיהֹוָה֙ אֶתֿ־יְמֵ֣י נִזְר֔וֹ וְהֵבִֿ֛יא כֶּ֥בֶֿשׂ בֶּן־שְׁנָתֿ֖וֹ לְאָשָׁ֑ם וְהַיָּמִ֤ים הָרִֽאֿשֹׁנִים֙ יִפְּל֔וּ כִּ֥י טָמֵ֖א נִזְרֽוֹ׃
[‏יג] וְזֹ֥אֿתֿ תּוֹרַ֖תֿ הַנָּזִ֑יר בְּי֗וֹם מְלאֺֿת֙ יְמֵ֣י נִזְר֔וֹ יָבִֿ֣יא אֹת֔וֹ אֶל־פֶּ֖תַֿח אֹ֥הֶל מוֹעֵֽדֿ׃
[‏יד] וְהִקְרִ֣יבֿ אֶתֿ־קָרְבָּנ֣וֹ לַֽיהֹוָ֡ה כֶּבֶֿשׂ֩ בֶּן־שְׁנָת֨וֹ תָֿמִ֤ים אֶחָד֙ לְעֹלָ֔הֿ וְכַֿבְֿשָׂ֨הֿ אַחַ֧תֿ בַּתֿ־שְׁנָתָֿ֛הּ תְּמִימָ֖הֿ לְחַטָּ֑אֿתֿ וְאַֽיִל־אֶחָ֥דֿ תָּמִ֖ים לִשְׁלָמִֽים׃
[‏טו] וְסַ֣ל מַצּ֗וֹתֿ סֹ֤לֶתֿ חַלֹּת֙ בְּלוּלֹ֣תֿ בַּשֶּׁ֔מֶן וּרְקִיקֵ֥י מַצּ֖וֹתֿ מְשֻׁחִ֣ים בַּשָּׁ֑מֶן וּמִנְחָתָֿ֖ם וְנִסְכֵּיהֶֽם׃
[‏טז] וְהִקְרִ֥יבֿ הַכֹּהֵ֖ן לִפְֿנֵ֣י יְהֹוָ֑ה וְעָשָׂ֥הֿ אֶתֿ־חַטָּאֿתֿ֖וֹ וְאֶתֿ־עֹֽלָתֽֿוֹ׃
[‏יז] וְאֶתֿ־הָאַ֜יִל יַֽעֲשֶׂ֨הֿ זֶ֤בַֿח שְׁלָמִים֙ לַֽיהֹוָ֔ה עַ֖ל סַ֣ל הַמַּצּ֑וֹתֿ וְעָשָׂה֙ הַכֹּהֵ֔ן אֶתֿ־מִנְחָתֿ֖וֹ וְאֶתֿ־נִסְכּֽוֹ׃
[‏יח] וְגִֿלַּ֣ח הַנָּזִ֗יר פֶּ֛תַֿח אֹ֥הֶל מוֹעֵ֖דֿ אֶתֿ־רֹ֣אֿשׁ נִזְר֑וֹ וְלָקַ֗ח אֶתֿ־שְׂעַר֙ רֹ֣אֿשׁ נִזְר֔וֹ וְנָתַֿן֙ עַל־הָאֵ֔שׁ אֲשֶׁר־תַּ֖חַתֿ זֶ֥בַֿח הַשְּׁלָמִֽים׃
[‏יט] וְלָקַ֨ח הַכֹּהֵ֜ן אֶתֿ־הַזְּרֹ֣עַ בְּשֵׁלָה֘ מִן־הָאַיִל֒ וְֽחַלַּ֨תֿ מַצָּ֤הֿ אַחַת֙ מִן־הַסַּ֔ל וּרְקִ֥יק מַצָּ֖הֿ אֶחָ֑דֿ וְנָתַֿן֙ עַל־כַּפֵּ֣י הַנָּזִ֔יר אַחַ֖ר הִתְֿגַּלְּח֥וֹ אֶתֿ־נִזְרֽוֹ׃
[‏כ] וְהֵנִיף֩ אוֹתָ֨ם הַכֹּהֵ֥ן׀ תְּנוּפָֿה֘ לִפְֿנֵ֣י יְהֹוָה֒ קֹ֤דֶֿשׁ הוּא֙ לַכֹּהֵ֔ן עַ֚ל חֲזֵ֣הֿ הַתְּנוּפָ֔הֿ וְעַ֖ל שׁ֣וֹק הַתְּרוּמָ֑הֿ וְאַחַ֛ר יִשְׁתֶּ֥הֿ הַנָּזִ֖יר יָֽיִן׃
[‏כא] זֹ֣אֿתֿ תּוֹרַ֣תֿ הַנָּזִיר֘ אֲשֶׁ֣ר יִדֹּר֒ קָרְבָּנ֤וֹ לַֽיהֹוָה֙ עַל־נִזְר֔וֹ מִלְּבַֿ֖דֿ אֲשֶׁר־תַּשִּׂ֣יגֿ יָדֿ֑וֹ כְּפִֿ֤י נִדְֿרוֹ֙ אֲשֶׁ֣ר יִדֹּ֔ר כֵּ֣ן יַֽעֲשֶׂ֔הֿ עַ֖ל תּוֹרַ֥תֿ נִזְרֽוֹ׃פ
[‏כב] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כג] דַּבֵּ֤ר אֶֽל־אַֽהֲרֹן֙ וְאֶל־בָּנָ֣יו לֵאֿמֹ֔ר כֹּ֥הֿ תְֿבָֽֿרְכֿ֖וּ אֶתֿ־בְּנֵ֣י יִשְׂרָאֵ֑ל אָמ֖וֹר לָהֶֽם׃ס
[‏כד] יְבָֽֿרֶכְֿךָֿ֥ יְהֹוָ֖ה וְיִשְׁמְרֶֽךָֿ׃ס
[‏כה] יָאֵ֨ר יְהֹוָ֧ה׀ פָּנָ֛יו אֵלֶ֖יךָֿ וִֽיחֻנֶּֽךָּ׃ס
[‏כו] יִשָּׂ֨א יְהֹוָ֤ה׀ פָּנָיו֙ אֵלֶ֔יךָֿ וְיָשֵׂ֥ם לְךָֿ֖ שָׁלֽוֹם׃ס
[‏כז] וְשָׂמ֥וּ אֶתֿ־שְׁמִ֖י עַל־בְּנֵ֣י יִשְׂרָאֵ֑ל וַֽאֲנִ֖י אֲבָֽֿרְכֵֽֿם׃ס

פרק ז
[חמישי] [‏א] וַיְהִ֡י בְּיוֹם֩ כַּלּ֨וֹתֿ מֹשֶׁ֜הֿ לְהָקִ֣ים אֶתֿ־הַמִּשְׁכָּ֗ן וַיִּמְשַׁ֨ח אֹת֜וֹ וַיְקַדֵּ֤שׁ אֹתֿוֹ֙ וְאֶתֿ־כָּל־כֵּלָ֔יו וְאֶתֿ־הַמִּזְבֵּ֖חַ וְאֶתֿ־כָּל־כֵּלָ֑יו וַיִּמְשָׁחֵ֖ם וַיְקַדֵּ֥שׁ אֹתָֽֿם׃
[‏ב] וַיַּקְרִ֙יבֿוּ֙ נְשִׂיאֵ֣י יִשְׂרָאֵ֔ל רָאֿשֵׁ֖י בֵּ֣יתֿ אֲבֹֿתָֿ֑ם הֵ֚ם נְשִׂיאֵ֣י הַמַּטֹּ֔תֿ הֵ֥ם הָעֹֽמְדִֿ֖ים עַל־הַפְּקֻדִֽֿים׃
[‏ג] וַיָּבִ֨יאוּ אֶתֿ־קָרְבָּנָ֜ם לִפְֿנֵ֣י יְהֹוָ֗ה שֵֽׁשׁ־עֶגְֿלֹ֥תֿ צָב֙ וּשְׁנֵ֣י עָשָׂ֣ר בָּקָ֔ר עֲגָֿלָ֛הֿ עַל־שְׁנֵ֥י הַנְּשִׂאִ֖ים וְשׁ֣וֹר לְאֶחָ֑דֿ וַיַּקְרִ֥יבֿוּ אוֹתָֿ֖ם לִפְֿנֵ֥י הַמִּשְׁכָּֽן׃
[‏ד] וַיֹּ֥אֿמֶר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ה] קַ֚ח מֵֽאִתָּ֔ם וְהָי֕וּ לַֽעֲבֹ֕דֿ אֶתֿ־עֲבֹֿדַֿ֖תֿ אֹ֣הֶל מוֹעֵ֑דֿ וְנָֽתַֿתָּ֤הֿ אוֹתָֿם֙ אֶל־הַֽלְוִיִּ֔ם אִ֖ישׁ כְּפִֿ֥י עֲבֹֽֿדָֿתֽֿוֹ׃
[‏ו] וַיִּקַּ֣ח מֹשֶׁ֔הֿ אֶתֿ־הָֽעֲגָֿלֹ֖תֿ וְאֶתֿ־הַבָּקָ֑ר וַיִּתֵּ֥ן אוֹתָֿ֖ם אֶל־הַֽלְוִיִּֽם׃
[‏ז] אֵ֣תֿ׀ שְׁתֵּ֣י הָֽעֲגָֿל֗וֹתֿ וְאֵת֙ אַרְבַּ֣עַתֿ הַבָּקָ֔ר נָתַֿ֖ן לִבְֿנֵ֣י גֵֽֿרְשׁ֑וֹן כְּפִֿ֖י עֲבֹֽֿדָֿתָֽֿם׃
[‏ח] וְאֵ֣תֿ׀ אַרְבַּ֣ע הָֽעֲגָֿלֹ֗תֿ וְאֵת֙ שְׁמֹנַ֣תֿ הַבָּקָ֔ר נָתַֿ֖ן לִבְֿנֵ֣י מְרָרִ֑י כְּפִֿי֙ עֲבֹֿ֣דָֿתָ֔ם בְּיַד֙ אִֽיתָֿמָ֔ר בֶּֽן־אַֽהֲרֹ֖ן הַכֹּהֵֽן׃
[‏ט] וְלִבְֿנֵ֥י קְהָ֖תֿ לֹ֣א נָתָֿ֑ן כִּֽי־עֲבֹֿדַֿ֤תֿ הַקֹּ֙דֶֿשׁ֙ עֲלֵהֶ֔ם בַּכָּתֵֿ֖ףֿ יִשָּֽׂאוּ׃
[‏י] וַיַּקְרִ֣יבֿוּ הַנְּשִׂאִ֗ים אֵ֚תֿ חֲנֻכַּ֣תֿ הַמִּזְבֵּ֔חַ בְּי֖וֹם הִמָּשַׁ֣ח אֹתֿ֑וֹ וַיַּקְרִ֧יבֿוּ הַנְּשִׂיאִ֛ם אֶתֿ־קָרְבָּנָ֖ם לִפְֿנֵ֥י הַמִּזְבֵּֽחַ׃
[‏יא] וַיֹּ֥אֿמֶר יְהֹוָ֖ה אֶל־מֹשֶׁ֑הֿ נָשִׂ֨יא אֶחָ֜דֿ לַיּ֗וֹם נָשִׂ֤יא אֶחָד֙ לַיּ֔וֹם יַקְרִ֙יבֿוּ֙ אֶתֿ־קָרְבָּנָ֔ם לַֽחֲנֻכַּ֖תֿ הַמִּזְבֵּֽחַ׃ס
[‏יב] וַיְהִ֗י הַמַּקְרִ֛יבֿ בַּיּ֥וֹם הָֽרִאֿשׁ֖וֹן אֶתֿ־קָרְבָּנ֑וֹ נַחְשׁ֥וֹן בֶּן־עַמִּֽינָדָֿ֖בֿ לְמַטֵּ֥הֿ יְהוּדָֽֿהֿ׃
[‏יג] וְקָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏יד] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏טו] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏טז] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏יז] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתּוּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן נַחְשׁ֖וֹן בֶּן־עַמִּֽינָדָֽֿבֿ׃פ
[‏יח] בַּיּוֹם֙ הַשֵּׁנִ֔י הִקְרִ֖יבֿ נְתַֿנְאֵ֣ל בֶּן־צוּעָ֑ר נְשִׂ֖יא יִשָּׂשכָֽֿר׃
[‏יט] הִקְרִ֨בֿ אֶתֿ־קָרְבָּנ֜וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏כ] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏כא] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏כב] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏כג] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן נְתַֿנְאֵ֖ל בֶּן־צוּעָֽר׃פ
[‏כד] בַּיּוֹם֙ הַשְּׁלִישִׁ֔י נָשִׂ֖יא לִבְֿנֵ֣י זְבֿוּלֻ֑ן אֱלִיאָ֖בֿ בֶּן־חֵלֹֽן׃
[‏כה] קָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏כו] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏כז] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏כח] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏כט] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן אֱלִיאָ֖בֿ בֶּן־חֵלֹֽן׃פ
[‏ל] בַּיּוֹם֙ הָֽרְבִֿיעִ֔י נָשִׂ֖יא לִבְֿנֵ֣י רְאוּבֵֿ֑ן אֱלִיצ֖וּר בֶּן־שְׁדֵֿיאֽוּר׃
[‏לא] קָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏לב] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏לג] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏לד] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏לה] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן אֱלִיצ֖וּר בֶּן־שְׁדֵֿיאֽוּר׃פ
[‏לו] בַּיּוֹם֙ הַֽחֲמִישִׁ֔י נָשִׂ֖יא לִבְֿנֵ֣י שִׁמְע֑וֹן שְׁלֻֽמִיאֵ֖ל בֶּן־צוּרִֽישַׁדָּֽי׃
[‏לז] קָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏לח] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏לט] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏מ] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏מא] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן שְׁלֻֽמִיאֵ֖ל בֶּן־צוּרִֽישַׁדָּֽי׃פ
[ששי] [‏מב] בַּיּוֹם֙ הַשִּׁשִּׁ֔י נָשִׂ֖יא לִבְֿנֵ֣י גָֿ֑דֿ אֶלְיָסָ֖ףֿ בֶּן־דְּעוּאֵֽל׃
[‏מג] קָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏מד] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏מה] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏מו] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏מז] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן אֶלְיָסָ֖ףֿ בֶּן־דְּעוּאֵֽל׃פ
[‏מח] בַּיּוֹם֙ הַשְּׁבִֿיעִ֔י נָשִׂ֖יא לִבְֿנֵ֣י אֶפְֿרָ֑יִם אֱלִֽישָׁמָ֖ע בֶּן־עַמִּיהֽוּדֿ׃
[‏מט] קָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏נ] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏נא] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏נב] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏נג] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן אֱלִֽישָׁמָ֖ע בֶּן־עַמִּיהֽוּדֿ׃פ
[‏נד] בַּיּוֹם֙ הַשְּׁמִינִ֔י נָשִׂ֖יא לִבְֿנֵ֣י מְנַשֶּׁ֑הֿ גַּמְלִיאֵ֖ל בֶּן־פְּדָֿהֿצֽוּר׃
[‏נה] קָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏נו] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏נז] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏נח] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏נט] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן גַּמְלִיאֵ֖ל בֶּן־פְּדָֿהֿצֽוּר׃פ
[‏ס] בַּיּוֹם֙ הַתְּשִׁיעִ֔י נָשִׂ֖יא לִבְֿנֵ֣י בִֿנְיָמִ֑ן אֲבִֿידָֿ֖ן בֶּן־גִּדְֿעֹנִֽי׃
[‏סא] קָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏סב] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏סג] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏סד] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏סה] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן אֲבִֿידָֿ֖ן בֶּן־גִּדְֿעֹנִֽי׃פ
[‏סו] בַּיּוֹם֙ הָֽעֲשִׂירִ֔י נָשִׂ֖יא לִבְֿנֵ֣י דָֿ֑ן אֲחִיעֶ֖זֶר בֶּן־עַמִּֽישַׁדָּֽי׃
[‏סז] קָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏סח] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏סט] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏ע] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏עא] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן אֲחִיעֶ֖זֶר בֶּן־עַמִּֽישַׁדָּֽי׃פ
[שביעי] [‏עב] בְּיוֹם֙ עַשְׁתֵּ֣י עָשָׂ֣ר י֔וֹם נָשִׂ֖יא לִבְֿנֵ֣י אָשֵׁ֑ר פַּגְֿעִיאֵ֖ל בֶּן־עָכְֿרָֽן׃
[‏עג] קָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏עד] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏עה] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏עו] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏עז] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן פַּגְֿעִיאֵ֖ל בֶּן־עָכְֿרָֽן׃פ
[‏עח] בְּיוֹם֙ שְׁנֵֽים־עָשָׂ֣ר י֔וֹם נָשִׂ֖יא לִבְֿנֵ֣י נַפְֿתָּלִ֑י אֲחִירַ֖ע בֶּן־עֵינָֽן׃
[‏עט] קָרְבָּנ֞וֹ קַֽעֲרַתֿ־כֶּ֣סֶףֿ אַחַ֗תֿ שְׁלֹשִׁ֣ים וּמֵאָה֘ מִשְׁקָלָהּ֒ מִזְרָ֤ק אֶחָד֙ כֶּ֔סֶףֿ שִׁבְֿעִ֥ים שֶׁ֖קֶל בְּשֶׁ֣קֶל הַקֹּ֑דֶֿשׁ שְׁנֵיהֶ֣ם׀ מְלֵאִ֗ים סֹ֛לֶתֿ בְּלוּלָ֥הֿ בַֿשֶּׁ֖מֶן לְמִנְחָֽהֿ׃
[‏פ] כַּ֥ףֿ אַחַ֛תֿ עֲשָׂרָ֥הֿ זָהָ֖בֿ מְלֵאָ֥הֿ קְטֹֽרֶתֿ׃
[‏פא] פַּ֣ר אֶחָ֞דֿ בֶּן־בָּקָ֗ר אַ֧יִל אֶחָ֛דֿ כֶּֽבֶֿשׂ־אֶחָ֥דֿ בֶּן־שְׁנָתֿ֖וֹ לְעֹלָֽהֿ׃
[‏פב] שְׂעִֽיר־עִזִּ֥ים אֶחָ֖דֿ לְחַטָּֽאֿתֿ׃
[‏פג] וּלְזֶ֣בַֿח הַשְּׁלָמִים֘ בָּקָ֣ר שְׁנַיִם֒ אֵילִ֤ם חֲמִשָּׁה֙ עַתֻּדִֿ֣ים חֲמִשָּׁ֔הֿ כְּבָֿשִׂ֥ים בְּנֵֽי־שָׁנָ֖הֿ חֲמִשָּׁ֑הֿ זֶ֛הֿ קָרְבַּ֥ן אֲחִירַ֖ע בֶּן־עֵינָֽן׃פ
[‏פד] זֹ֣אֿתֿ׀ חֲנֻכַּ֣תֿ הַמִּזְבֵּ֗חַ בְּיוֹם֙ הִמָּשַׁ֣ח אֹת֔וֹ מֵאֵ֖תֿ נְשִׂיאֵ֣י יִשְׂרָאֵ֑ל קַֽעֲרֹ֨תֿ כֶּ֜סֶףֿ שְׁתֵּ֣ים עֶשְׂרֵ֗הֿ מִֽזְרְקֵי־כֶ֙סֶף֙ שְׁנֵ֣ים עָשָׂ֔ר כַּפּ֥וֹתֿ זָהָ֖בֿ שְׁתֵּ֥ים עֶשְׂרֵֽהֿ׃
[‏פה] שְׁלֹשִׁ֣ים וּמֵאָ֗הֿ הַקְּעָרָ֤הֿ הָֽאַחַת֙ כֶּ֔סֶףֿ וְשִׁבְֿעִ֖ים הַמִּזְרָ֣ק הָֽאֶחָ֑דֿ כֹּ֚ל כֶּ֣סֶףֿ הַכֵּלִ֔ים אַלְפַּ֥יִם וְאַרְבַּֽע־מֵא֖וֹתֿ בְּשֶׁ֥קֶל הַקֹּֽדֶֿשׁ׃
[‏פו] כַּפּ֨וֹתֿ זָהָ֤בֿ שְׁתֵּֽים־עֶשְׂרֵה֙ מְלֵאֹ֣תֿ קְטֹ֔רֶתֿ עֲשָׂרָ֧הֿ עֲשָׂרָ֛הֿ הַכַּ֖ףֿ בְּשֶׁ֣קֶל הַקֹּ֑דֶֿשׁ כָּל־זְהַ֥בֿ הַכַּפּ֖וֹתֿ עֶשְׂרִ֥ים וּמֵאָֽהֿ׃
[מפטיר] [‏פז] כָּל־הַבָּקָ֨ר לָֽעֹלָ֜הֿ שְׁנֵ֧ים עָשָׂ֣ר פָּרִ֗ים אֵילִ֤ם שְׁנֵֽים־עָשָׂר֙ כְּבָֿשִׂ֧ים בְּנֵֽי־שָׁנָ֛הֿ שְׁנֵ֥ים עָשָׂ֖ר וּמִנְחָתָֿ֑ם וּשְׂעִירֵ֥י עִזִּ֛ים שְׁנֵ֥ים עָשָׂ֖ר לְחַטָּֽאֿתֿ׃
[‏פח] וְכֹ֞ל בְּקַ֣ר׀ זֶ֣בַֿח הַשְּׁלָמִ֗ים עֶשְׂרִ֣ים וְאַרְבָּעָה֘ פָּרִים֒ אֵילִ֤ם שִׁשִּׁים֙ עַתֻּדִֿ֣ים שִׁשִּׁ֔ים כְּבָֿשִׂ֥ים בְּנֵֽי־שָׁנָ֖הֿ שִׁשִּׁ֑ים זֹ֚אֿתֿ חֲנֻכַּ֣תֿ הַמִּזְבֵּ֔חַ אַֽחֲרֵ֖י הִמָּשַׁ֥ח אֹתֽֿוֹ׃
[‏פט] וּבְֿבֹ֨א מֹשֶׁ֜הֿ אֶל־אֹ֣הֶל מוֹעֵד֘ לְדַֿבֵּ֣ר אִתּוֹ֒ וַיִּשְׁמַ֨ע אֶתֿ־הַקּ֜וֹל מִדַּבֵּ֣ר אֵלָ֗יו מֵעַ֤ל הַכַּפֹּ֙רֶת֙ אֲשֶׁר֙ עַל־אֲרֹ֣ן הָֽעֵדֻ֔תֿ מִבֵּ֖ין שְׁנֵ֣י הַכְּרֻבִֿ֑ים וַיְדַֿבֵּ֖ר אֵלָֽיו׃פ

פרק ח
‏{פרשת בהעלתך}[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּר֙ אֶֽל־אַֽהֲרֹ֔ן וְאָֽמַרְתָּ֖ אֵלָ֑יו בְּהַֽעֲלֹֽתְֿךָ֙ אֶתֿ־הַנֵּרֹ֔תֿ אֶל־מוּל֙ פְּנֵ֣י הַמְּנוֹרָ֔הֿ יָאִ֖ירוּ שִׁבְֿעַ֥תֿ הַנֵּרֽוֹתֿ׃
[‏ג] וַיַּ֤עַשׂ כֵּן֙ אַֽהֲרֹ֔ן אֶל־מוּל֙ פְּנֵ֣י הַמְּנוֹרָ֔הֿ הֶֽעֱלָ֖הֿ נֵֽרֹתֶֿ֑יהָ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏ד] וְזֶ֨הֿ מַֽעֲשֵׂ֤הֿ הַמְּנֹרָה֙ מִקְשָׁ֣הֿ זָהָ֔בֿ עַדֿ־יְרֵכָֿ֥הּ עַדֿ־פִּרְחָ֖הּ מִקְשָׁ֣הֿ הִ֑וא כַּמַּרְאֶ֗הֿ אֲשֶׁ֨ר הֶרְאָ֤הֿ יְהֹוָה֙ אֶתֿ־מֹשֶׁ֔הֿ כֵּ֥ן עָשָׂ֖הֿ אֶתֿ־הַמְּנֹרָֽהֿ׃פ
[‏ה] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ו] קַ֚ח אֶתֿ־הַֽלְוִיִּ֔ם מִתּ֖וֹךְֿ בְּנֵ֣י יִשְׂרָאֵ֑ל וְטִֽהַרְתָּ֖ אֹתָֽֿם׃
[‏ז] וְכֹֿהֿ־תַֽֿעֲשֶׂ֤הֿ לָהֶם֙ לְטַֽהֲרָ֔ם הַזֵּ֥הֿ עֲלֵיהֶ֖ם מֵ֣י חַטָּ֑אֿתֿ וְהֶֽעֱבִֿ֤ירוּ תַ֙עַר֙ עַל־כָּל־בְּשָׂרָ֔ם וְכִֿבְּס֥וּ בִֿגְֿדֵֿיהֶ֖ם וְהִטֶּהָֽרוּ׃
[‏ח] וְלָֽקְחוּ֙ פַּ֣ר בֶּן־בָּקָ֔ר וּמִ֨נְחָת֔וֹ סֹ֖לֶתֿ בְּלוּלָ֣הֿ בַֿשָּׁ֑מֶן וּפַֿר־שֵׁנִ֥י בֶֿן־בָּקָ֖ר תִּקַּ֥ח לְחַטָּֽאֿתֿ׃
[‏ט] וְהִקְרַבְֿתָּ֙ אֶתֿ־הַֽלְוִיִּ֔ם לִפְֿנֵ֖י אֹ֣הֶל מוֹעֵ֑דֿ וְהִ֨קְהַלְתָּ֔ אֶֽתֿ־כָּל־עֲדַֿ֖תֿ בְּנֵ֥י יִשְׂרָאֵֽל׃
[‏י] וְהִקְרַבְֿתָּ֥ אֶתֿ־הַֽלְוִיִּ֖ם לִפְֿנֵ֣י יְהֹוָ֑ה וְסָֽמְכֿ֧וּ בְֿנֵֽי־יִשְׂרָאֵ֛ל אֶתֿ־יְדֵֿיהֶ֖ם עַל־הַֽלְוִיִּֽם׃
[‏יא] וְהֵנִיף֩ אַֽהֲרֹ֨ן אֶתֿ־הַֽלְוִיִּ֤ם תְּנוּפָֿה֙ לִפְֿנֵ֣י יְהֹוָ֔ה מֵאֵ֖תֿ בְּנֵ֣י יִשְׂרָאֵ֑ל וְהָי֕וּ לַֽעֲבֹֿ֖דֿ אֶתֿ־עֲבֹֿדַֿ֥תֿ יְהֹוָֽה׃
[‏יב] וְהַֽלְוִיִּם֙ יִסְמְכֿ֣וּ אֶתֿ־יְדֵֿיהֶ֔ם עַ֖ל רֹ֣אֿשׁ הַפָּרִ֑ים וַֽ֠עֲשֵׂהֿ אֶתֿ־הָֽאֶחָ֨דֿ חַטָּ֜אֿתֿ וְאֶתֿ־הָֽאֶחָ֤דֿ עֹלָה֙ לַֽיהֹוָ֔ה לְכַֿפֵּ֖ר עַל־הַֽלְוִיִּֽם׃
[‏יג] וְהַֽעֲמַדְֿתָּ֙ אֶתֿ־הַֽלְוִיִּ֔ם לִפְֿנֵ֥י אַֽהֲרֹ֖ן וְלִפְֿנֵ֣י בָֿנָ֑יו וְהֵֽנַפְֿתָּ֥ אֹתָֿ֛ם תְּנוּפָֿ֖הֿ לַֽיהֹוָֽה׃
[‏יד] וְהִבְֿדַּלְתָּ֙ אֶתֿ־הַֽלְוִיִּ֔ם מִתּ֖וֹךְֿ בְּנֵ֣י יִשְׂרָאֵ֑ל וְהָ֥יוּ לִ֖י הַֽלְוִיִּֽם׃
[שני] [‏טו] וְאַֽחֲרֵי־כֵֿן֙ יָבֹֿ֣אוּ הַֽלְוִיִּ֔ם לַֽעֲבֹֿ֖דֿ אֶתֿ־אֹ֣הֶל מוֹעֵ֑דֿ וְטִֽהַרְתָּ֣ אֹתָ֔ם וְהֵֽנַפְֿתָּ֥ אֹתָֿ֖ם תְּנוּפָֽֿהֿ׃
[‏טז] כִּי֩ נְתֻֿנִ֨ים נְתֻֿנִ֥ים הֵ֙מָּה֙ לִ֔י מִתּ֖וֹךְֿ בְּנֵ֣י יִשְׂרָאֵ֑ל תַּחַת֩ פִּטְרַ֨תֿ כָּל־רֶ֜חֶם בְּכֿ֥וֹר כֹּל֙ מִבְּנֵ֣י יִשְׂרָאֵ֔ל לָקַ֥חְתִּי אֹתָֿ֖ם לִֽי׃
[‏יז] כִּ֣י לִ֤י כָֿל־בְּכֿוֹר֙ בִּבְֿנֵ֣י יִשְׂרָאֵ֔ל בָּֽאָדָֿ֖ם וּבַֿבְּהֵמָ֑הֿ בְּי֗וֹם הַכֹּתִֿ֤י כָֿל־בְּכֿוֹר֙ בְּאֶ֣רֶץ מִצְרַ֔יִם הִקְדַּ֥שְׁתִּי אֹתָֿ֖ם לִֽי׃
[‏יח] וָֽאֶקַּ֖ח אֶתֿ־הַֽלְוִיִּ֑ם תַּ֥חַתֿ כָּל־בְּכֿ֖וֹר בִּבְֿנֵ֥י יִשְׂרָאֵֽל׃
[‏יט] וָֽאֶתְּנָ֨הֿ אֶתֿ־הַֽלְוִיִּ֜ם נְתֻֿנִ֣ים׀ לְאַֽהֲרֹ֣ן וּלְבָֿנָ֗יו מִתּוֹךְ֘ בְּנֵ֣י יִשְׂרָאֵל֒ לַֽעֲבֹ֞דֿ אֶתֿ־עֲבֹֿדַֿ֤תֿ בְּנֵֽי־יִשְׂרָאֵל֙ בְּאֹ֣הֶל מוֹעֵ֔דֿ וּלְכַֿפֵּ֖ר עַל־בְּנֵ֣י יִשְׂרָאֵ֑ל וְל֨אֺ יִֽהְיֶ֜הֿ בִּבְֿנֵ֤י יִשְׂרָאֵל֙ נֶ֔גֶֿףֿ בְּגֶֿ֥שֶׁתֿ בְּנֵֽי־יִשְׂרָאֵ֖ל אֶל־הַקֹּֽדֶֿשׁ׃
[‏כ] וַיַּ֨עַשׂ מֹשֶׁ֧הֿ וְאַֽהֲרֹ֛ן וְכָֿל־עֲדַֿ֥תֿ בְּנֵֽי־יִשְׂרָאֵ֖ל לַֽלְוִיִּ֑ם כְּ֠כֹֿל אֲשֶׁר־צִוָּ֨הֿ יְהֹוָ֤ה אֶתֿ־מֹשֶׁה֙ לַֽלְוִיִּ֔ם כֵּן־עָשׂ֥וּ לָהֶ֖ם בְּנֵ֥י יִשְׂרָאֵֽל׃
[‏כא] וַיִּתְֿחַטְּא֣וּ הַֽלְוִיִּ֗ם וַֽיְכַֿבְּסוּ֙ בִּגְֿדֵֿיהֶ֔ם וַיָּ֨נֶףֿ אַֽהֲרֹ֥ן אֹתָֿ֛ם תְּנוּפָֿ֖הֿ לִפְֿנֵ֣י יְהֹוָ֑ה וַיְכַֿפֵּ֧ר עֲלֵיהֶ֛ם אַֽהֲרֹ֖ן לְטַֽהֲרָֽם׃
[‏כב] וְאַֽחֲרֵי־כֵ֞ן בָּ֣אוּ הַֽלְוִיִּ֗ם לַֽעֲבֹֿ֤דֿ אֶתֿ־עֲבֹֽֿדָֿתָֿם֙ בְּאֹ֣הֶל מוֹעֵ֔דֿ לִפְֿנֵ֥י אַֽהֲרֹ֖ן וְלִפְֿנֵ֣י בָֿנָ֑יו כַּֽאֲשֶׁר֩ צִוָּ֨הֿ יְהֹוָ֤ה אֶתֿ־מֹשֶׁה֙ עַל־הַֽלְוִיִּ֔ם כֵּ֖ן עָשׂ֥וּ לָהֶֽם׃ס
[‏כג] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כד] זֹ֖אֿתֿ אֲשֶׁ֣ר לַֽלְוִיִּ֑ם מִבֶּן֩ חָמֵ֨שׁ וְעֶשְׂרִ֤ים שָׁנָה֙ וָמַ֔עְלָהֿ יָבֿוֹא֙ לִצְבֹֿ֣א צָבָ֔א בַּֽעֲבֹֿדַֿ֖תֿ אֹ֥הֶל מוֹעֵֽדֿ׃
[‏כה] וּמִבֶּן֙ חֲמִשִּׁ֣ים שָׁנָ֔הֿ יָשׁ֖וּבֿ מִצְּבָֿ֣א הָֽעֲבֹֿדָֿ֑הֿ וְלֹ֥א יַֽעֲבֹֿ֖דֿ עֽוֹדֿ׃
[‏כו] וְשֵׁרֵ֨תֿ אֶתֿ־אֶחָ֜יו בְּאֹ֤הֶל מוֹעֵד֙ לִשְׁמֹ֣ר מִשְׁמֶ֔רֶתֿ וַֽעֲבֹֿדָֿ֖הֿ לֹ֣א יַֽעֲבֹֿ֑דֿ כָּ֛כָֿהֿ תַּֽעֲשֶׂ֥הֿ לַֽלְוִיִּ֖ם בְּמִשְׁמְרֹתָֽֿם׃פ

פרק ט
[שלישי] [‏א] וַיְדַֿבֵּ֣ר יְהֹוָ֣ה אֶל־מֹשֶׁ֣הֿ בְֿמִדְֿבַּר־סִ֠ינַי בַּשָּׁנָ֨הֿ הַשֵּׁנִ֜יתֿ לְצֵאֿתָ֨ם מֵאֶ֧רֶץ מִצְרַ֛יִם בַּחֹ֥דֶֿשׁ הָֽרִאֿשׁ֖וֹן לֵאֿמֹֽר׃
[‏ב] וְיַֽעֲשׂ֧וּ בְֿנֵֽי־יִשְׂרָאֵ֛ל אֶתֿ־הַפָּ֖סַח בְּמֽוֹעֲדֽֿוֹ׃
[‏ג] בְּאַרְבָּעָ֣הֿ עָשָֽׂר־י֠וֹם בַּחֹ֨דֶֿשׁ הַזֶּ֜הֿ בֵּ֧ין הָֽעַרְבַּ֛יִם תַּֽעֲשׂ֥וּ אֹתֿ֖וֹ בְּמֹעֲד֑וֹ כְּכָֿל־חֻקֹּתָֿ֥יו וּכְֿכָֿל־מִשְׁפָּטָ֖יו תַּֽעֲשׂ֥וּ אֹתֽֿוֹ׃
[‏ד] וַיְדַֿבֵּ֥ר מֹשֶׁ֛הֿ אֶל־בְּנֵ֥י יִשְׂרָאֵ֖ל לַֽעֲשֹׂ֥תֿ הַפָּֽסַח׃
[‏ה] וַיַּֽעֲשׂ֣וּ אֶתֿ־הַפֶּ֡סַח בָּֽרִאֿשׁ֡וֹן בְּאַרְבָּעָה֩ עָשָׂ֨ר י֥וֹם לַחֹ֛דֶֿשׁ בֵּ֥ין הָֽעַרְבַּ֖יִם בְּמִדְֿבַּ֣ר סִינָ֑י כְּ֠כֹֿל אֲשֶׁ֨ר צִוָּ֤הֿ יְהֹוָה֙ אֶתֿ־מֹשֶׁ֔הֿ כֵּ֥ן עָשׂ֖וּ בְּנֵ֥י יִשְׂרָאֵֽל׃
[‏ו] וַיְהִ֣י אֲנָשִׁ֗ים אֲשֶׁ֨ר הָי֤וּ טְמֵאִים֙ לְנֶ֣פֶֿשׁ אָדָ֔ם וְלֹא־יָֽכְֿל֥וּ לַֽעֲשֹֽׂתֿ־הַפֶּ֖סַח בַּיּ֣וֹם הַה֑וּא ‍ֽוַיִּקְרְב֞וּ לִפְֿנֵ֥י מֹשֶׁ֛הֿ וְלִפְֿנֵ֥י אַֽהֲרֹ֖ן בַּיּ֥וֹם הַהֽוּא׃
[‏ז] וַ֠יֹּֽאֿמְרוּ הָֽאֲנָשִׁ֤ים הָהֵ֙מָּה֙ אֵלָ֔יו אֲנַ֥חְנוּ טְמֵאִ֖ים לְנֶ֣פֶֿשׁ אָדָֿ֑ם לָ֣מָּהֿ נִגָּרַ֗ע לְבִֿלְתִּ֨י הַקְרִ֜יבֿ אֶתֿ־קָרְבַּ֤ן יְהֹוָה֙ בְּמֹ֣עֲד֔וֹ בְּתֿ֖וֹךְֿ בְּנֵ֥י יִשְׂרָאֵֽל׃
[‏ח] וַיֹּ֥אֿמֶר אֲלֵהֶ֖ם מֹשֶׁ֑הֿ עִמְדֿ֣וּ וְאֶשְׁמְעָ֔הֿ מַהֿ־יְצַוֶּ֥הֿ יְהֹוָ֖ה לָכֶֽֿם׃פ
[‏ט] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏י] דַּבֵּ֛ר אֶל־בְּנֵ֥י יִשְׂרָאֵ֖ל לֵאֿמֹ֑ר אִ֣ישׁ אִ֣ישׁ כִּי־יִֽהְיֶ֣הֿ טָמֵ֣א׀ לָנֶ֡פֶֿשׁ אוֹ֩ בְֿדֶ֨רֶךְֿ רְחֹקָ֜הׄ לָכֶ֗ם א֚וֹ לְדֹֿרֹ֣תֵֿיכֶ֔ם וְעָ֥שָׂהֿ פֶֿ֖סַח לַֽיהֹוָֽה׃
[‏יא] בַּחֹ֨דֶֿשׁ הַשֵּׁנִ֜י בְּאַרְבָּעָ֨הֿ עָשָׂ֥ר י֛וֹם בֵּ֥ין הָֽעַרְבַּ֖יִם יַֽעֲשׂ֣וּ אֹתֿ֑וֹ עַל־מַצּ֥וֹתֿ וּמְרֹרִ֖ים יֹֽאֿכְֿלֻֽהוּ׃
[‏יב] לֹֽא־יַשְׁאִ֤ירוּ מִמֶּ֙נּוּ֙ עַדֿ־בֹּ֔קֶר וְעֶ֖צֶם לֹ֣א יִשְׁבְּרוּ־בֿ֑וֹ כְּכָֿל־חֻקַּ֥תֿ הַפֶּ֖סַח יַֽעֲשׂ֥וּ אֹתֽֿוֹ׃
[‏יג] וְהָאִישׁ֩ אֲשֶׁר־ה֨וּא טָה֜וֹר וּבְֿדֶֿ֣רֶךְֿ לֹֽא־הָיָ֗הֿ וְחָדַֿל֙ לַֽעֲשׂ֣וֹתֿ הַפֶּ֔סַח וְנִכְֿרְתָֿ֛הֿ הַנֶּ֥פֶֿשׁ הַהִ֖וא מֵֽעַמֶּ֑יהָ כִּ֣י׀ קָרְבַּ֣ן יְהֹוָ֗ה לֹ֤א הִקְרִיב֙ בְּמֹ֣עֲד֔וֹ חֶטְא֥וֹ יִשָּׂ֖א הָאִ֥ישׁ הַהֽוּא׃
[‏יד] וְכִֽֿי־יָג֨וּר אִתְּכֶ֜ם גֵּ֗ר וְעָ֤שָׂהֿ פֶ֙סַח֙ לַֽיהֹוָ֔ה כְּחֻקַּ֥תֿ הַפֶּ֛סַח וּכְֿמִשְׁפָּט֖וֹ כֵּ֣ן יַֽעֲשֶׂ֑הֿ חֻקָּ֤הֿ אַחַת֙ יִֽהְיֶ֣הֿ לָכֶ֔ם וְלַגֵּ֖ר וּלְאֶזְרַ֥ח הָאָֽרֶץ׃ס
[רביעי] [‏טו] וּבְֿיוֹם֙ הָקִ֣ים אֶתֿ־הַמִּשְׁכָּ֔ן כִּסָּ֤הֿ הֶֽעָנָן֙ אֶתֿ־הַמִּשְׁכָּ֔ן לְאֹ֖הֶל הָֽעֵדֻֿ֑תֿ וּבָֿעֶ֜רֶבֿ יִֽהְיֶ֧הֿ עַֽל־הַמִּשְׁכָּ֛ן כְּמַרְאֵהֿ־אֵ֖שׁ עַדֿ־בֹּֽקֶר׃
[‏טז] כֵּ֚ן יִֽהְיֶ֣הֿ תָֿמִ֔ידֿ הֶֽעָנָ֖ן יְכַֿסֶּ֑נּוּ וּמַרְאֵהֿ־אֵ֖שׁ לָֽיְלָהֿ׃
[‏יז] וּלְפִ֞י הֵֽעָל֤וֹתֿ הֶֽעָנָן֙ מֵעַ֣ל הָאֹ֔הֶל וְאַ֣חֲרֵי־כֵ֔ן יִסְע֖וּ בְּנֵ֣י יִשְׂרָאֵ֑ל וּבִֿמְק֗וֹם אֲשֶׁ֤ר יִשְׁכָּן־שָׁם֙ הֶֽעָנָ֔ן שָׁ֥ם יַֽחֲנ֖וּ בְּנֵ֥י יִשְׂרָאֵֽל׃
[‏יח] עַל־פִּ֣י יְהֹוָ֗ה יִסְעוּ֙ בְּנֵ֣י יִשְׂרָאֵ֔ל וְעַל־פִּ֥י יְהֹוָ֖ה יַֽחֲנ֑וּ כָּל־יְמֵ֗י אֲשֶׁ֨ר יִשְׁכֹּ֧ן הֶֽעָנָ֛ן עַל־הַמִּשְׁכָּ֖ן יַֽחֲנֽוּ׃
[‏יט] וּבְֿהַֽאֲרִ֧יךְֿ הֶֽעָנָ֛ן עַל־הַמִּשְׁכָּ֖ן יָמִ֣ים רַבִּ֑ים וְשָֽׁמְר֧וּ בְֿנֵֽי־יִשְׂרָאֵ֛ל אֶתֿ־מִשְׁמֶ֥רֶתֿ יְהֹוָ֖ה וְלֹ֥א יִסָּֽעוּ׃
[‏כ] וְיֵ֞שׁ אֲשֶׁ֨ר יִֽהְיֶ֧הֿ הֶֽעָנָ֛ן יָמִ֥ים מִסְפָּ֖ר עַל־הַמִּשְׁכָּ֑ן עַל־פִּ֤י יְהֹוָה֙ יַֽחֲנ֔וּ וְעַל־פִּ֥י יְהֹוָ֖ה יִסָּֽעוּ׃
[‏כא] וְיֵ֞שׁ אֲשֶׁ֨ר יִֽהְיֶ֤הֿ הֶֽעָנָן֙ מֵעֶ֣רֶבֿ עַדֿ־בֹּ֔קֶר וְנַֽעֲלָ֧הֿ הֶֽעָנָ֛ן בַּבֹּ֖קֶר וְנָסָ֑עוּ א֚וֹ יוֹמָ֣ם וָלַ֔יְלָהֿ וְנַֽעֲלָ֥הֿ הֶֽעָנָ֖ן וְנָסָֽעוּ׃
[‏כב] אֽוֹ־יֹמַ֜יִם אוֹ־חֹ֣דֶֿשׁ אֽוֹ־יָמִ֗ים בְּהַֽאֲרִ֨יךְֿ הֶֽעָנָ֤ן עַל־הַמִּשְׁכָּן֙ לִשְׁכֹּ֣ן עָלָ֔יו יַֽחֲנ֥וּ בְֿנֵֽי־יִשְׂרָאֵ֖ל וְלֹ֣א יִסָּ֑עוּ וּבְֿהֵעָֽלֹתֿ֖וֹ יִסָּֽעוּ׃
[‏כג] עַל־פִּ֤י יְהֹוָה֙ יַֽחֲנ֔וּ וְעַל־פִּ֥י יְהֹוָ֖ה יִסָּ֑עוּ אֶתֿ־מִשְׁמֶ֤רֶתֿ יְהֹוָה֙ שָׁמָ֔רוּ עַל־פִּ֥י יְהֹוָ֖ה בְּיַדֿ־מֹשֶֽׁהֿ׃פ

פרק י
[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] עֲשֵׂ֣הֿ לְךָ֗ שְׁתֵּי֙ חֲצֽוֹצְרֹ֣תֿ כֶּ֔סֶףֿ מִקְשָׁ֖הֿ תַּֽעֲשֶׂ֣הֿ אֹתָֿ֑ם וְהָי֤וּ לְךָ֙ לְמִקְרָ֣א הָֽעֵדָ֔הֿ וּלְמַסַּ֖ע אֶתֿ־‍ֽהַמַּֽחֲנֽוֹתֿ׃
[‏ג] וְתָֽֿקְע֖וּ בָּהֵ֑ן וְנֽוֹעֲדֿ֤וּ אֵלֶ֙יךָ֙ כָּל־הָ֣עֵדָ֔הֿ אֶל־פֶּ֖תַֿח אֹ֥הֶל מוֹעֵֽדֿ׃
[‏ד] וְאִם־בְּאַחַ֖תֿ יִתְֿקָ֑עוּ וְנֽוֹעֲדֿ֤וּ אֵלֶ֙יךָ֙ הַנְּשִׂיאִ֔ים רָאֿשֵׁ֖י אַלְפֵֿ֥י יִשְׂרָאֵֽל׃
[‏ה] וּתְֿקַעְתֶּ֖ם תְּרוּעָ֑הֿ וְנָֽסְעוּ֙ ‍ֽהַמַּֽחֲנ֔וֹתֿ הַֽחֹנִ֖ים קֵֽדְֿמָהֿ׃
[‏ו] וּתְֿקַעְתֶּ֤ם תְּרוּעָה֙ שֵׁנִ֔יתֿ וְנָֽסְעוּ֙ ‍ֽהַמַּֽחֲנ֔וֹתֿ הַֽחֹנִ֖ים תֵּימָ֑נָהֿ תְּרוּעָ֥הֿ יִתְֿקְע֖וּ לְמַסְעֵיהֶֽם׃
[‏ז] וּבְֿהַקְהִ֖יל אֶתֿ־הַקָּהָ֑ל תִּתְֿקְע֖וּ וְלֹ֥א תָֿרִֽיעוּ׃
[‏ח] וּבְֿנֵ֤י אַֽהֲרֹן֙ הַכֹּ֣הֲנִ֔ים יִתְֿקְע֖וּ בַּֽחֲצֹֽצְר֑וֹתֿ וְהָי֥וּ לָכֶֿ֛ם לְחֻקַּ֥תֿ עוֹלָ֖ם לְדֹֿרֹֽתֵֿיכֶֽֿם׃
[‏ט] וְכִֽֿי־תָֿבֹ֨אוּ מִלְחָמָ֜הֿ בְּאַרְצְכֶ֗ם עַל־הַצַּר֙ הַצֹּרֵ֣ר אֶתְֿכֶ֔ם וַֽהֲרֵֽעֹתֶֿ֖ם בַּֽחֲצֹֽצְרֹ֑תֿ וְנִזְכַּרְתֶּ֗ם לִפְֿנֵי֙ יְהֹוָ֣ה אֱלֹֽהֵיכֶ֔ם וְנֽוֹשַׁעְתֶּ֖ם מֵאֹֽיְבֵֿיכֶֽֿם׃
[‏י] וּבְֿי֨וֹם שִׂמְחַתְֿכֶֿ֣ם וּבְֿמֽוֹעֲדֵֿיכֶֿם֘ וּבְֿרָאֿשֵׁ֣י חָדְֿשֵׁכֶֿם֒ וּתְֿקַעְתֶּ֣ם בַּֽחֲצֹֽצְרֹ֗תֿ עַ֚ל עֹלֹ֣תֵֿיכֶ֔ם וְעַ֖ל זִבְֿחֵ֣י שַׁלְמֵיכֶֿ֑ם וְהָי֨וּ לָכֶֿ֤ם לְזִכָּרוֹן֙ לִפְֿנֵ֣י אֱלֹֽהֵיכֶ֔ם אֲנִ֖י יְהֹוָ֥ה אֱלֹֽהֵיכֶֽֿם׃פ
[חמישי] [‏יא] וַיְהִ֞י בַּשָּׁנָ֧הֿ הַשֵּׁנִ֛יתֿ בַּחֹ֥דֶֿשׁ הַשֵּׁנִ֖י בְּעֶשְׂרִ֣ים בַּחֹ֑דֶֿשׁ נַֽעֲלָה֙ הֶֽעָנָ֔ן מֵעַ֖ל מִשְׁכַּ֥ן הָֽעֵדֻֽֿתֿ׃
[‏יב] וַיִּסְע֧וּ בְֿנֵֽי־יִשְׂרָאֵ֛ל לְמַסְעֵיהֶ֖ם מִמִּדְֿבַּ֣ר סִינָ֑י וַיִּשְׁכֹּ֥ן הֶֽעָנָ֖ן בְּמִדְֿבַּ֥ר פָּאֿרָֽן׃
[‏יג] וַיִּסְע֖וּ בָּרִֽאֿשֹׁנָ֑הֿ עַל־פִּ֥י יְהֹוָ֖ה בְּיַדֿ־מֹשֶֽׁהֿ׃
[‏יד] וַיִּסַּ֞ע דֶּ֣גֶֿל מַֽחֲנֵ֧הֿ בְֿנֵֽי־יְהוּדָֿ֛הֿ בָּרִֽאֿשֹׁנָ֖הֿ לְצִבְֿאֹתָֿ֑ם וְעַ֨ל־צְבָֿא֔וֹ נַחְשׁ֖וֹן בֶּן־עַמִּֽינָדָֽֿבֿ׃
[‏טו] וְעַ֨ל־צְבָ֔א מַטֵּ֖הֿ בְּנֵ֣י יִשָּׂשכָֿ֑ר נְתַֿנְאֵ֖ל בֶּן־צוּעָֽר׃
[‏טז] וְעַ֨ל־צְבָ֔א מַטֵּ֖הֿ בְּנֵ֣י זְבֿוּלֻ֑ן אֱלִיאָ֖בֿ בֶּן־חֵלֹֽן׃
[‏יז] וְהוּרַ֖דֿ הַמִּשְׁכָּ֑ן וְנָֽסְע֤וּ בְֿנֵי־גֵֽֿרְשׁוֹן֙ וּבְֿנֵ֣י מְרָרִ֔י נֹֽשְׂאֵ֖י הַמִּשְׁכָּֽן׃
[‏יח] וְנָסַ֗ע דֶּ֛גֶֿל מַֽחֲנֵ֥הֿ רְאוּבֵֿ֖ן לְצִבְֿאֹתָֿ֑ם וְעַ֨ל־צְבָֿא֔וֹ אֱלִיצ֖וּר בֶּן־שְׁדֵֿיאֽוּר׃
[‏יט] וְעַ֨ל־צְבָ֔א מַטֵּ֖הֿ בְּנֵ֣י שִׁמְע֑וֹן שְׁלֻֽמִיאֵ֖ל בֶּן־צוּרִֽישַׁדָּֽי׃
[‏כ] וְעַל־צְבָֿ֖א מַטֵּ֣הֿ בְֿנֵי־גָֿ֑דֿ אֶלְיָסָ֖ףֿ בֶּן־דְּעוּאֵֽל׃
[‏כא] וְנָֽסְעוּ֙ הַקְּהָתִ֔ים נֹֽשְׂאֵ֖י הַמִּקְדָּ֑שׁ וְהֵקִ֥ימוּ אֶתֿ־הַמִּשְׁכָּ֖ן עַדֿ־בֹּאָֽם׃
[‏כב] וְנָסַ֗ע דֶּ֛גֶֿל מַֽחֲנֵ֥הֿ בְֿנֵֽי־אֶפְֿרַ֖יִם לְצִבְֿאֹתָֿ֑ם וְעַ֨ל־צְבָֿא֔וֹ אֱלִֽישָׁמָ֖ע בֶּן־עַמִּיהֽוּדֿ׃
[‏כג] וְעַ֨ל־צְבָ֔א מַטֵּ֖הֿ בְּנֵ֣י מְנַשֶּׁ֑הֿ גַּמְלִיאֵ֖ל בֶּן־פְּדָֿהֿצֽוּר׃
[‏כד] וְעַ֨ל־צְבָ֔א מַטֵּ֖הֿ בְּנֵ֣י בִֿנְיָמִ֑ן אֲבִֿידָֿ֖ן בֶּן־גִּדְֿעוֹנִֽי׃
[‏כה] וְנָסַ֗ע דֶּ֚גֶֿל מַֽחֲנֵ֣הֿ בְֿנֵי־דָ֔ן מְאַסֵּ֥ףֿ לְכָֿל־‍ֽהַמַּֽחֲנֹ֖תֿ לְצִבְֿאֹתָֿ֑ם וְעַ֨ל־צְבָֿא֔וֹ אֲחִיעֶ֖זֶר בֶּן־עַמִּֽישַׁדָּֽי׃
[‏כו] וְעַ֨ל־צְבָ֔א מַטֵּ֖הֿ בְּנֵ֣י אָשֵׁ֑ר פַּגְֿעִיאֵ֖ל בֶּן־עָכְֿרָֽן׃
[‏כז] וְעַ֨ל־צְבָ֔א מַטֵּ֖הֿ בְּנֵ֣י נַפְֿתָּלִ֑י אֲחִירַ֖ע בֶּן־עֵינָֽן׃
[‏כח] אֵ֛לֶּהֿ מַסְעֵ֥י בְֿנֵֽי־יִשְׂרָאֵ֖ל לְצִבְֿאֹתָֿ֑ם וַיִּסָּֽעוּ׃ס
[‏כט] וַיֹּ֣אֿמֶר מֹשֶׁ֗הֿ לְ֠חֹבָֿבֿ בֶּן־רְעוּאֵ֣ל הַמִּדְֿיָנִי֘ חֹתֵֿ֣ן מֹשֶׁה֒ נֹֽסְעִ֣ים׀ אֲנַ֗חְנוּ אֶל־הַמָּקוֹם֙ אֲשֶׁ֣ר אָמַ֣ר יְהֹוָ֔ה אֹתֿ֖וֹ אֶתֵּ֣ן לָכֶֿ֑ם לְכָֿ֤הֿ אִתָּ֙נוּ֙ וְהֵטַ֣בְֿנוּ לָ֔ךְֿ כִּֽי־יְהֹוָ֥ה דִּבֶּר־ט֖וֹבֿ עַל־יִשְׂרָאֵֽל׃
[‏ל] וַיֹּ֥אֿמֶר אֵלָ֖יו לֹ֣א אֵלֵ֑ךְֿ כִּ֧י אִם־אֶל־אַרְצִ֛י וְאֶל־מֽוֹלַדְֿתִּ֖י אֵלֵֽךְֿ׃
[‏לא] וַיֹּ֕אֿמֶר אַל־נָ֖א תַּֽעֲזֹ֣בֿ אֹתָֿ֑נוּ כִּ֣י׀ עַל־כֵּ֣ן יָדַ֗עְתָּ חֲנֹתֵ֙נוּ֙ בַּמִּדְֿבָּ֔ר וְהָיִ֥יתָֿ לָּ֖נוּ לְעֵינָֽיִם׃
[‏לב] וְהָיָ֖הֿ כִּֽי־תֵֿלֵ֣ךְֿ עִמָּ֑נוּ וְהָיָ֣הֿ׀ הַטּ֣וֹבֿ הַה֗וּא אֲשֶׁ֨ר יֵיטִ֧יבֿ יְהֹוָ֛ה עִמָּ֖נוּ וְהֵטַ֥בְֿנוּ לָֽךְֿ׃
[‏לג] וַיִּסְעוּ֙ מֵהַ֣ר יְהֹוָ֔ה דֶּ֖רֶךְֿ שְׁלֹ֣שֶׁתֿ יָמִ֑ים וַֽאֲר֨וֹן בְּרִֽיתֿ־יְהֹוָ֜ה נֹסֵ֣עַ לִפְֿנֵיהֶ֗ם דֶּ֚רֶךְֿ שְׁלֹ֣שֶׁתֿ יָמִ֔ים לָתֿ֥וּר לָהֶ֖ם מְנוּחָֽהֿ׃
[‏לד] וַֽעֲנַ֧ן יְהֹוָ֛ה עֲלֵיהֶ֖ם יוֹמָ֑ם בְּנָסְעָ֖ם מִן־‍ֽהַמַּֽחֲנֶֽהֿ׃ס
[ששי] [‏לה] וַיְהִ֛י בִּנְסֹ֥עַ הָֽאָרֹ֖ן וַיֹּ֣אֿמֶר מֹשֶׁ֑הֿ קוּמָ֣הֿ׀ יְהֹוָ֗ה וְיָפֻ֙צוּ֙ אֹֽיְבֶ֔יךָֿ וְיָנֻ֥סוּ מְשַׂנְאֶ֖יךָֿ מִפָּנֶֽיךָֿ׃
[‏לו] וּבְֿנֻחֹ֖הֿ יֹאֿמַ֑ר שׁוּבָֿ֣הֿ יְהֹוָ֔ה רִֽבְֿבֿ֖וֹתֿ אַלְפֵֿ֥י יִשְׂרָאֵֽל׃פ

פרק יא
[‏א] וַיְהִ֤י הָעָם֙ כְּמִתְֿאֹ֣נְנִ֔ים רַ֖ע בְּאָזְנֵ֣י יְהֹוָ֑ה וַיִּשְׁמַ֤ע יְהֹוָה֙ וַיִּ֣חַר אַפּ֔וֹ וַתִּבְֿעַר־בָּם֙ אֵ֣שׁ יְהֹוָ֔ה וַתֹּ֖אֿכַֿל בִּקְצֵ֥הֿ ‍ֽהַמַּֽחֲנֶֽהֿ׃
[‏ב] וַיִּצְעַ֥ק הָעָ֖ם אֶל־מֹשֶׁ֑הֿ וַיִּתְֿפַּלֵּ֤ל מֹשֶׁה֙ אֶל־יְהֹוָ֔ה וַתִּשְׁקַ֖ע הָאֵֽשׁ׃
[‏ג] וַיִּקְרָ֛א שֵֽׁם־הַמָּק֥וֹם הַה֖וּא תַּבְֿעֵרָ֑הֿ כִּי־בָֽֿעֲרָ֥הֿ בָֿ֖ם אֵ֥שׁ יְהֹוָֽה׃
[‏ד] וְהָֽאֿסַפְֿסֻף֙ אֲשֶׁ֣ר בְּקִרְבּ֔וֹ הִתְֿאַוּ֖וּ תַּֽאֲוָ֑הֿ וַיָּשֻׁ֣בֿוּ וַיִּבְֿכּ֗וּ גַּ֚ם בְּנֵ֣י יִשְׂרָאֵ֔ל וַיֹּ֣אֿמְר֔וּ מִ֥י יַֽאֲכִֿלֵ֖נוּ בָּשָֽׂר׃
[‏ה] זָכַ֙רְנוּ֙ אֶתֿ־הַדָּגָ֔הֿ אֲשֶׁר־נֹאֿכַֿ֥ל בְּמִצְרַ֖יִם חִנָּ֑ם אֵ֣תֿ הַקִּשֻּׁאִ֗ים וְאֵת֙ הָֽאֲבַֿטִּחִ֔ים וְאֶתֿ־הֶֽחָצִ֥יר וְאֶתֿ־הַבְּצָלִ֖ים וְאֶתֿ־הַשּׁוּמִֽים׃
[‏ו] וְעַתָּ֛הֿ נַפְֿשֵׁ֥נוּ יְבֵֿשָׁ֖הֿ אֵ֣ין כֹּ֑ל בִּלְתִּ֖י אֶל־הַמָּ֥ן עֵינֵֽינוּ׃
[‏ז] וְהַמָּ֕ן כִּזְרַע־גַּ֖דֿ ה֑וּא וְעֵינ֖וֹ כְּעֵ֥ין הַבְּדֹֽֿלַח׃
[‏ח] שָׁטוּ֩ הָעָ֨ם וְלָֽקְט֜וּ וְטָֽחֲנ֣וּ בָֽֿרֵחַ֗יִם א֤וֹ דָֿכֿוּ֙ בַּמְּדֹֿכָ֔הֿ וּבִֿשְּׁלוּ֙ בַּפָּר֔וּר וְעָשׂ֥וּ אֹתֿ֖וֹ עֻגֿ֑וֹתֿ וְהָיָ֣הֿ טַעְמ֔וֹ כְּטַ֖עַם לְשַׁ֥דֿ הַשָּֽׁמֶן׃
[‏ט] וּבְֿרֶ֧דֶֿתֿ הַטַּ֛ל עַל־‍ֽהַמַּֽחֲנֶ֖הֿ לָ֑יְלָהֿ יֵרֵ֥דֿ הַמָּ֖ן עָלָֽיו׃
[‏י] וַיִּשְׁמַ֨ע מֹשֶׁ֜הֿ אֶתֿ־הָעָ֗ם בֹּכֶֿה֙ לְמִשְׁפְּחֹתָ֔יו אִ֖ישׁ לְפֶֿ֣תַֿח אָֽהֳל֑וֹ וַיִּֽחַר־אַ֤ףֿ יְהֹוָה֙ מְאֹ֔דֿ וּבְֿעֵינֵ֥י מֹשֶׁ֖הֿ רָֽע׃
[‏יא] וַיֹּ֨אֿמֶר מֹשֶׁ֜הֿ אֶל־יְהֹוָ֗ה לָמָ֤הֿ הֲרֵעֹ֙תָ֙ לְעַבְֿדֶּ֔ךָֿ וְלָ֛מָּהֿ לֹֽא־מָצָ֥תִֿי חֵ֖ן בְּעֵינֶ֑יךָֿ לָשׂ֗וּם אֶתֿ־מַשָּׂ֛א כָּל־הָעָ֥ם הַזֶּ֖הֿ עָלָֽי׃
[‏יב] הֶאָֽנֹכִֿ֣י הָרִ֗יתִֿי אֵ֚תֿ כָּל־הָעָ֣ם הַזֶּ֔הֿ אִם־אָֽנֹכִֿ֖י יְלִדְֿתִּ֑יהוּ כִּֽי־תֹֿאֿמַ֨ר אֵלַ֜י שָׂאֵ֣הוּ בְֿחֵיקֶ֗ךָֿ כַּֽאֲשֶׁ֨ר יִשָּׂ֤א הָֽאֹמֵן֙ אֶתֿ־הַיֹּנֵ֔ק עַ֚ל הָֽאֲדָֿמָ֔הֿ אֲשֶׁ֥ר נִשְׁבַּ֖עְתָּ לַֽאֲבֹֿתָֽֿיו׃
[‏יג] מֵאַ֤יִן לִי֙ בָּשָׂ֔ר לָתֵֿ֖תֿ לְכָֿל־הָעָ֣ם הַזֶּ֑הֿ כִּֽי־יִבְֿכּ֤וּ עָלַי֙ לֵאֿמֹ֔ר תְּנָהֿ־לָּ֥נוּ בָֿשָׂ֖ר וְנֹאֿכֵֽֿלָהֿ׃
[‏יד] לֹֽא־אוּכַֿ֤ל אָֽנֹכִֿי֙ לְבַֿדִּ֔י לָשֵׂ֖אֿתֿ אֶתֿ־כָּל־הָעָ֣ם הַזֶּ֑הֿ כִּ֥י כָֿבֵֿ֖דֿ מִמֶּֽנִּי׃
[‏טו] וְאִם־כָּ֣כָֿהֿ׀ אַתְּ־עֹ֣שֶׂהֿ לִּ֗י הָרְגֵֿ֤נִי נָא֙ הָרֹ֔גֿ אִם־מָצָ֥אֿתִֿי חֵ֖ן בְּעֵינֶ֑יךָֿ וְאַל־אֶרְאֶ֖הֿ בְּרָֽעָתִֽֿי׃פ
[‏טז] וַיֹּ֨אֿמֶר יְהֹוָ֜ה אֶל־מֹשֶׁ֗הֿ אֶֽסְפָֿהֿ־לִּ֞י שִׁבְֿעִ֣ים אִישׁ֘ מִזִּקְנֵ֣י יִשְׂרָאֵל֒ אֲשֶׁ֣ר יָדַ֔עְתָּ כִּי־הֵ֛ם זִקְנֵ֥י הָעָ֖ם וְשֹֽׁטְרָ֑יו וְלָֽקַחְתָּ֤ אֹתָֿם֙ אֶל־אֹ֣הֶל מוֹעֵ֔דֿ וְהִֽתְֿיַצְּבֿ֥וּ שָׁ֖ם עִמָּֽךְֿ׃
[‏יז] וְיָֽרַדְֿתִּ֗י וְדִֿבַּרְתִּ֣י עִמְּךָ֘ שָׁם֒ וְאָֽצַלְתִּ֗י מִן־הָר֛וּחַ אֲשֶׁ֥ר עָלֶ֖יךָֿ וְשַׂמְתִּ֣י עֲלֵיהֶ֑ם וְנָֽשְׂא֤וּ אִתְּךָ֙ בְּמַשָּׂ֣א הָעָ֔ם וְלֹֽא־תִֿשָּׂ֥א אַתָּ֖הֿ לְבַֿדֶּֽךָֿ׃
[‏יח] וְאֶל־הָעָ֨ם תֹּאֿמַ֜ר הִתְֿקַדְּשׁ֣וּ לְמָחָר֘ וַֽאֲכַֿלְתֶּ֣ם בָּשָׂר֒ כִּ֡י בְּכִֿיתֶֿם֩ בְּאָזְנֵ֨י יְהֹוָ֜ה לֵאֿמֹ֗ר מִ֤י יַֽאֲכִֿלֵ֙נוּ֙ בָּשָׂ֔ר כִּי־ט֥וֹבֿ לָ֖נוּ בְּמִצְרָ֑יִם וְנָתַ֨ן יְהֹוָ֥ה לָכֶֿ֛ם בָּשָׂ֖ר וַֽאֲכַֿלְתֶּֽם׃
[‏יט] לֹ֣א י֥וֹם אֶחָ֛דֿ תֹּֽאֿכְֿל֖וּן וְלֹ֣א יוֹמָ֑יִם וְלֹ֣א׀ חֲמִשָּׁ֣הֿ יָמִ֗ים וְלֹא֙ עֲשָׂרָ֣הֿ יָמִ֔ים וְל֖אֺ עֶשְׂרִ֥ים יֽוֹם׃
[‏כ] עַ֣דֿ׀ חֹ֣דֶֿשׁ יָמִ֗ים עַ֤דֿ אֲשֶׁר־יֵצֵא֙ מֵֽאַפְּכֶ֔ם וְהָיָ֥הֿ לָכֶֿ֖ם לְזָרָ֑א יַ֗עַן כִּֽי־מְאַסְתֶּ֤ם אֶתֿ־יְהֹוָה֙ אֲשֶׁ֣ר בְּקִרְבְּכֶ֔ם וַתִּבְֿכּ֤וּ לְפָֿנָיו֙ לֵאֿמֹ֔ר לָ֥מָּהֿ זֶּ֖הֿ יָצָ֥אֿנוּ מִמִּצְרָֽיִם׃
[‏כא] וַיֹּאֿמֶר֘ מֹשֶׁה֒ שֵֽׁשׁ־מֵא֥וֹתֿ אֶ֙לֶף֙ רַגְֿלִ֔י הָעָ֕ם אֲשֶׁ֥ר אָֽנֹכִֿ֖י בְּקִרְבּ֑וֹ וְאַתָּ֣הֿ אָמַ֗רְתָּ בָּשָׂר֙ אֶתֵּ֣ן לָהֶ֔ם וְאָֽכְֿל֖וּ חֹ֥דֶֿשׁ יָמִֽים׃
[‏כב] הֲצֹ֧אֿן וּבָֿקָ֛ר יִשָּׁחֵ֥ט לָהֶ֖ם וּמָצָ֣א לָהֶ֑ם אִ֣ם אֶֽתֿ־כָּל־דְּגֵֿ֥י הַיָּ֛ם יֵֽאָסֵ֥ףֿ לָהֶ֖ם וּמָצָ֥א לָהֶֽם׃פ
[‏כג] וַיֹּ֤אֿמֶר יְהֹוָה֙ אֶל־מֹשֶׁ֔הֿ הֲיַ֥דֿ יְהֹוָ֖ה תִּקְצָ֑ר עַתָּ֥הֿ תִֿרְאֶ֛הֿ הֲיִקְרְךָֿ֥ דְֿבָֿרִ֖י אִם־לֹֽא׃
[‏כד] וַיֵּצֵ֣א מֹשֶׁ֗הֿ וַיְדַֿבֵּר֙ אֶל־הָעָ֔ם אֵ֖תֿ דִּבְֿרֵ֣י יְהֹוָ֑ה ‍ֽוַיֶּֽאֱסֹ֞ףֿ שִׁבְֿעִ֥ים אִישׁ֙ מִזִּקְנֵ֣י הָעָ֔ם וַיַּֽעֲמֵ֥דֿ אֹתָֿ֖ם סְבִֿיבֹֿ֥תֿ הָאֹֽהֶל׃
[‏כה] וַיֵּ֨רֶדֿ יְהֹוָ֥ה׀ בֶּֽעָנָן֘ וַיְדַֿבֵּ֣ר אֵלָיו֒ וַיָּ֗אֿצֶל מִן־הָר֙וּחַ֙ אֲשֶׁ֣ר עָלָ֔יו וַיִּתֵּ֕ן עַל־שִׁבְֿעִ֥ים אִ֖ישׁ הַזְּקֵנִ֑ים וַיְהִ֗י כְּנ֤וֹחַ עֲלֵיהֶם֙ הָר֔וּחַ וַיִּֽתְֿנַבְּא֖וּ וְלֹ֥א יָסָֽפֿוּ׃
[‏כו] וַיִּשָּֽׁאֲר֣וּ שְׁנֵֽי־אֲנָשִׁ֣ים׀ ‍ֽבַּמַּֽחֲנֶ֡הֿ שֵׁ֣ם הָֽאֶחָ֣דֿ׀ אֶלְדָּ֡דֿ וְשֵׁם֩ הַשֵּׁנִ֨י מֵידָ֜דֿ וַתָּ֧נַח עֲלֵהֶ֣ם הָר֗וּחַ וְהֵ֙מָּה֙ בַּכְּתֻֿבִ֔ים וְלֹ֥א יָֽצְא֖וּ הָאֹ֑הֱלָהֿ וַיִּֽתְֿנַבְּא֖וּ ‍ֽבַּמַּֽחֲנֶֽהֿ׃
[‏כז] וַיָּ֣רָץ הַנַּ֔עַר וַיַּגֵּ֥דֿ לְמֹשֶׁ֖הֿ וַיֹּאֿמַ֑ר אֶלְדָּ֣דֿ וּמֵידָ֔דֿ מִֽתְֿנַבְּאִ֖ים ‍ֽבַּמַּֽחֲנֶֽהֿ׃
[‏כח] וַיַּ֜עַן יְהוֹשֻׁ֣עַ בִּן־נ֗וּן מְשָׁרֵ֥תֿ מֹשֶׁ֛הֿ מִבְּחֻרָ֖יו וַיֹּאֿמַ֑ר אֲדֹֿנִ֥י מֹשֶׁ֖הֿ כְּלָאֵֽם׃
[‏כט] וַיֹּ֤אֿמֶר לוֹ֙ מֹשֶׁ֔הֿ הַֽמְקַנֵּ֥א אַתָּ֖הֿ לִ֑י וּמִ֨י יִתֵּ֜ן כָּל־עַ֤ם יְהֹוָה֙ נְבִֿיאִ֔ים כִּֽי־יִתֵּ֧ן יְהֹוָ֛ה אֶתֿ־רוּח֖וֹ עֲלֵיהֶֽם׃
[שביעי] [‏ל] וַיֵּֽאָסֵ֥ףֿ מֹשֶׁ֖הֿ אֶל־‍ֽהַמַּֽחֲנֶ֑הֿ ה֖וּא וְזִקְנֵ֥י יִשְׂרָאֵֽל׃
[‏לא] וְר֜וּחַ נָסַ֣ע׀ מֵאֵ֣תֿ יְהֹוָ֗ה וַיָּ֣גָֿז שַׂלְוִים֘ מִן־הַיָּם֒ וַיִּטֹּ֨שׁ עַל־‍ֽהַמַּֽחֲנֶ֜הֿ כְּדֶֿ֧רֶךְֿ י֣וֹם כֹּ֗הֿ וּכְֿדֶֿ֤רֶךְֿ יוֹם֙ כֹּ֔הֿ סְבִֿיבֿ֖וֹתֿ ‍ֽהַמַּֽחֲנֶ֑הֿ וּכְֿאַמָּתַֿ֖יִם עַל־פְּנֵ֥י הָאָֽרֶץ׃
[‏לב] וַיָּ֣קָם הָעָ֡ם כָּל־הַיּוֹם֩ הַה֨וּא וְכָֿל־הַלַּ֜יְלָהֿ וְכֹֿ֣ל׀ י֣וֹם ‍ֽהַמָּֽחֳרָ֗תֿ וַיַּֽאַסְפֿוּ֙ אֶתֿ־הַשְּׂלָ֔ו הַמַּמְעִ֕יט אָסַ֖ףֿ עֲשָׂרָ֣הֿ חֳמָרִ֑ים וַיִּשְׁטְח֤וּ לָהֶם֙ שָׁט֔וֹחַ סְבִֿיבֿ֖וֹתֿ ‍ֽהַמַּֽחֲנֶֽהֿ׃
[‏לג] הַבָּשָׂ֗ר עוֹדֶ֙נּוּ֙ בֵּ֣ין שִׁנֵּיהֶ֔ם טֶ֖רֶם יִכָּרֵ֑תֿ וְאַ֤ףֿ יְהֹוָה֙ חָרָ֣הֿ בָֿעָ֔ם וַיַּ֤ךְֿ יְהֹוָה֙ בָּעָ֔ם מַכָּ֖הֿ רַבָּ֥הֿ מְאֹֽדֿ׃
[‏לד] וַיִּקְרָ֛א אֶתֿ־שֵֽׁם־הַמָּק֥וֹם הַה֖וּא קִבְֿר֣וֹתֿ ‍ֽהַתַּֽאֲוָ֑הֿ כִּי־שָׁם֙ קָֽבְֿר֔וּ אֶתֿ־הָעָ֖ם הַמִּתְֿאַוִּֽים׃
[‏לה] מִקִּבְֿר֧וֹתֿ ‍ֽהַתַּֽאֲוָ֛הֿ נָֽסְע֥וּ הָעָ֖ם חֲצֵר֑וֹתֿ וַיִּֽהְי֖וּ בַּֽחֲצֵרֽוֹתֿ׃פ

פרק יב
[‏א] וַתְּדַֿבֵּ֨ר מִרְיָ֤ם וְאַֽהֲרֹן֙ בְּמֹשֶׁ֔הֿ עַל־אֹדֿ֛וֹתֿ הָֽאִשָּׁ֥הֿ הַכֻּשִׁ֖יתֿ אֲשֶׁ֣ר לָקָ֑ח כִּֽי־אִשָּׁ֥הֿ כֻֿשִׁ֖יתֿ לָקָֽח׃
[‏ב] וַיֹּֽאֿמְר֗וּ הֲרַ֤ק אַךְֿ־בְּמֹשֶׁה֙ דִּבֶּ֣ר יְהֹוָ֔ה הֲל֖אֺ גַּם־בָּ֣נוּ דִֿבֵּ֑ר וַיִּשְׁמַ֖ע יְהֹוָֽה׃
[‏ג] וְהָאִ֥ישׁ מֹשֶׁ֖הֿ //כתיב // עָנָ֣ו // קרי // עָנָ֣יו מְאֹ֑דֿ מִכֹּל֙ הָֽאָדָ֔ם אֲשֶׁ֖ר עַל־פְּנֵ֥י הָֽאֲדָֿמָֽהֿ׃ס
[‏ד] וַיֹּ֨אֿמֶר יְהֹוָ֜ה פִּתְֿאֹ֗ם אֶל־מֹשֶׁ֤הֿ וְאֶֽל־אַֽהֲרֹן֙ וְאֶל־מִרְיָ֔ם צְא֥וּ שְׁלָשְׁתְּכֶֿ֖ם אֶל־אֹ֣הֶל מוֹעֵ֑דֿ וַיֵּֽצְא֖וּ שְׁלָשְׁתָּֽם׃
[‏ה] וַיֵּ֤רֶדֿ יְהֹוָה֙ בְּעַמּ֣וּדֿ עָנָ֔ן ‍ֽוַיַּֽעֲמֹ֖דֿ פֶּ֣תַֿח הָאֹ֑הֶל וַיִּקְרָא֙ אַֽהֲרֹ֣ן וּמִרְיָ֔ם וַיֵּֽצְא֖וּ שְׁנֵיהֶֽם׃
[‏ו] וַיֹּ֖אֿמֶר שִׁמְעוּ־נָ֣א דְֿבָֿרָ֑י אִם־יִֽהְיֶה֙ נְבִֿ֣יאֲכֶ֔ם‌ יְהֹוָ֗ה בַּמַּרְאָה֙ אֵלָ֣יו אֶתְֿוַדָּ֔ע בַּֽחֲל֖וֹם אֲדַֿבֶּר־בּֽוֹ׃
[‏ז] לֹא־כֵֿ֖ן עַבְֿדִּ֣י מֹשֶׁ֑הֿ בְּכָֿל־בֵּיתִֿ֖י נֶֽאֱמָ֥ן הֽוּא׃
[‏ח] פֶּ֣הֿ אֶל־פֶּ֞הֿ אֲדַֿבֶּר־בּ֗וֹ וּמַרְאֶה֙ וְלֹ֣א בְֿחִידֹ֔תֿ וּתְֿמֻנַ֥תֿ יְהֹוָ֖ה יַבִּ֑יט וּמַדּ֙וּעַ֙ לֹ֣א יְרֵאֿתֶ֔ם לְדַֿבֵּ֖ר בְּעַבְֿדִּ֥י בְֿמֹשֶֽׁהֿ׃
[‏ט] וַיִּֽחַר־אַ֧ףֿ יְהֹוָ֛ה בָּ֖ם וַיֵּלַֽךְֿ׃
[‏י] וְהֶֽעָנָ֗ן סָ֚ר מֵעַ֣ל הָאֹ֔הֶל וְהִנֵּ֥הֿ מִרְיָ֖ם מְצֹרַ֣עַתֿ כַּשָּׁ֑לֶגֿ וַיִּ֧פֶֿן אַֽהֲרֹ֛ן אֶל־מִרְיָ֖ם וְהִנֵּ֥הֿ מְצֹרָֽעַתֿ׃
[‏יא] וַיֹּ֥אֿמֶר אַֽהֲרֹ֖ן אֶל־מֹשֶׁ֑הֿ בִּ֣י אֲדֹֿנִ֔י אַל־נָ֨א תָֿשֵׁ֤תֿ עָלֵ֙ינוּ֙ חַטָּ֔אֿתֿ אֲשֶׁ֥ר נוֹאַ֖לְנוּ וַֽאֲשֶׁ֥ר חָטָֽאֿנוּ׃
[‏יב] אַל־נָ֥א תְֿהִ֖י כַּמֵּ֑תֿ אֲשֶׁ֤ר בְּצֵאֿתֿוֹ֙ מֵרֶ֣חֶם אִמּ֔וֹ וַיֵּֽאָכֵֿ֖ל חֲצִ֥י בְֿשָׂרֽוֹ׃
[‏יג] וַיִּצְעַ֣ק מֹשֶׁ֔הֿ אֶל־יְהֹוָ֖ה לֵאֿמֹ֑ר אֵ֕ל נָ֛א רְפָֿ֥א נָ֖א לָֽהּ׃פ
[מפטיר] [‏יד] וַיֹּ֨אֿמֶר יְהֹוָ֜ה אֶל־מֹשֶׁ֗הֿ וְאָבִ֙יהָ֙ יָרֹ֤ק יָרַק֙ בְּפָֿנֶ֔יהָ הֲלֹ֥א תִֿכָּלֵ֖ם שִׁבְֿעַ֣תֿ יָמִ֑ים תִּסָּגֵ֞ר שִׁבְֿעַ֤תֿ יָמִים֙ מִח֣וּץ ‍ֽלַמַּֽחֲנֶ֔הֿ וְאַחַ֖ר תֵּֽאָסֵֽףֿ׃
[‏טו] וַתִּסָּגֵֿ֥ר מִרְיָ֛ם מִח֥וּץ ‍ֽלַמַּֽחֲנֶ֖הֿ שִׁבְֿעַ֣תֿ יָמִ֑ים וְהָעָם֙ לֹ֣א נָסַ֔ע עַ֥דֿ הֵֽאָסֵ֖ףֿ מִרְיָֽם׃
[‏טז] וְאַחַ֛ר נָֽסְע֥וּ הָעָ֖ם מֵֽחֲצֵר֑וֹתֿ ‍ֽוַיַּֽחֲנ֖וּ בְּמִדְֿבַּ֥ר פָּאֿרָֽן׃פ

פרק יג
‏{פרשת שלח}[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] שְׁלַח־לְךָֿ֣ אֲנָשִׁ֗ים וְיָתֻ֙רוּ֙ אֶתֿ־אֶ֣רֶץ כְּנַ֔עַן אֲשֶׁר־אֲנִ֥י נֹתֵֿ֖ן לִבְֿנֵ֣י יִשְׂרָאֵ֑ל אִ֣ישׁ אֶחָד֩ אִ֨ישׁ אֶחָ֜דֿ לְמַטֵּ֤הֿ אֲבֹֿתָֿיו֙ תִּשְׁלָ֔חוּ כֹּ֖ל נָשִׂ֥יא בָֿהֶֽם׃
[‏ג] וַיִּשְׁלַ֨ח אֹתָֿ֥ם מֹשֶׁ֛הֿ מִמִּדְֿבַּ֥ר פָּאֿרָ֖ן עַל־פִּ֣י יְהֹוָ֑ה כֻּלָּ֣ם אֲנָשִׁ֔ים רָאֿשֵׁ֥י בְֿנֵֽי־יִשְׂרָאֵ֖ל הֵֽמָּהֿ׃
[‏ד] וְאֵ֖לֶּהֿ שְׁמוֹתָֿ֑ם לְמַטֵּ֣הֿ רְאוּבֵ֔ן שַׁמּ֖וּעַ בֶּן־זַכּֽוּר׃
[‏ה] לְמַטֵּ֣הֿ שִׁמְע֔וֹן שָׁפָֿ֖ט בֶּן־חוֹרִֽי׃
[‏ו] לְמַטֵּ֣הֿ יְהוּדָ֔הֿ כָּלֵ֖בֿ בֶּן־יְפֻֿנֶּֽהֿ׃
[‏ז] לְמַטֵּ֣הֿ יִשָּׂשכָ֔ר יִגְֿאָ֖ל בֶּן־יוֹסֵֽףֿ׃
[‏ח] לְמַטֵּ֥הֿ אֶפְֿרָ֖יִם הוֹשֵׁ֥עַ בִּן־נֽוּן׃
[‏ט] לְמַטֵּ֣הֿ בִֿנְיָמִ֔ן פַּלְטִ֖י בֶּן־רָפֽֿוּא׃
[‏י] לְמַטֵּ֣הֿ זְבֿוּלֻ֔ן גַּדִּיאֵ֖ל בֶּן־סוֹדִֽֿי׃
[‏יא] לְמַטֵּ֥הֿ יוֹסֵ֖ףֿ לְמַטֵּ֣הֿ מְנַשֶּׁ֑הֿ גַּדִּ֖י בֶּן־סוּסִֽי׃
[‏יב] לְמַטֵּ֣הֿ דָ֔ן עַמִּיאֵ֖ל בֶּן־גְּמַלִּֽי׃
[‏יג] לְמַטֵּ֣הֿ אָשֵׁ֔ר סְתֿ֖וּר בֶּן־מִֽיכָֿאֵֽל׃
[‏יד] לְמַטֵּ֣הֿ נַפְֿתָּלִ֔י נַחְבִּ֖י בֶּן־וָפְֿסִֽי׃
[‏טו] לְמַטֵּ֣הֿ גָ֔דֿ גְּאוּאֵ֖ל בֶּן־מָכִֽֿי׃
[‏טז] אֵ֚לֶּהֿ שְׁמ֣וֹתֿ הָֽאֲנָשִׁ֔ים אֲשֶׁר־שָׁלַ֥ח מֹשֶׁ֖הֿ לָתֿ֣וּר אֶתֿ־הָאָ֑רֶץ וַיִּקְרָ֥א מֹשֶׁ֛הֿ לְהוֹשֵׁ֥עַ בִּן־נ֖וּן יְהוֹשֻֽׁעַ׃
[‏יז] וַיִּשְׁלַ֤ח אֹתָֿם֙ מֹשֶׁ֔הֿ לָתֿ֖וּר אֶתֿ־אֶ֣רֶץ כְּנָ֑עַן וַיֹּ֣אֿמֶר אֲלֵהֶ֗ם עֲל֥וּ זֶה֙ בַּנֶּ֔גֶֿבֿ וַֽעֲלִיתֶֿ֖ם אֶתֿ־הָהָֽר׃
[‏יח] וּרְאִיתֶֿ֥ם אֶתֿ־הָאָ֖רֶץ מַהֿ־הִ֑וא וְאֶתֿ־הָעָם֙ הַיֹּשֵׁ֣בֿ עָלֶ֔יהָ הֶֽחָזָ֥ק הוּא֙ הֲרָפֶ֔הֿ הַמְעַ֥ט ה֖וּא אִם־רָֽבֿ׃
[‏יט] וּמָ֣הֿ הָאָ֗רֶץ אֲשֶׁר־הוּא֙ יֹשֵׁ֣בֿ בָּ֔הּ הֲטוֹבָֿ֥הֿ הִ֖וא אִם־רָעָ֑הֿ וּמָ֣הֿ הֶֽעָרִ֗ים אֲשֶׁר־הוּא֙ יוֹשֵׁ֣בֿ בָּהֵ֔נָּהֿ הַבְּמַֽחֲנִ֖ים אִ֥ם בְּמִבְֿצָרִֽים׃
[‏כ] וּמָ֣הֿ הָ֠אָרֶץ הַשְּׁמֵנָ֨הֿ הִ֜וא אִם־רָזָ֗הֿ הֲיֵֽשׁ־בָּ֥הּ עֵץ֙ אִם־אַ֔יִן וְהִ֨תְֿחַזַּקְתֶּ֔ם וּלְקַחְתֶּ֖ם מִפְּרִ֣י הָאָ֑רֶץ וְהַ֨יָּמִ֔ים יְמֵ֖י בִּכּוּרֵ֥י עֲנָבִֽֿים׃
[שני] [‏כא] ‍ֽוַיַּֽעֲל֖וּ וַיָּתֻֿ֣רוּ אֶתֿ־הָאָ֑רֶץ מִמִּדְֿבַּר־צִ֥ן עַדֿ־רְחֹ֖בֿ לְבֹֿ֥א חֲמָֽתֿ׃
[‏כב] וַיַּֽעֲל֣וּ בַֿנֶּגֶֿב֘ וַיָּבֹֿ֣א עַדֿ־חֶבְֿרוֹן֒ וְשָׁ֤ם אֲחִימַן֙ שֵׁשַׁ֣י וְתַֿלְמַ֔י יְלִידֵֿ֖י הָֽעֲנָ֑ק וְחֶבְֿר֗וֹן שֶׁ֤בַֿע שָׁנִים֙ נִבְֿנְתָ֔הֿ לִפְֿנֵ֖י צֹ֥עַן מִצְרָֽיִם׃
[‏כג] וַיָּבֹ֜אוּ עַדֿ־נַ֣חַל אֶשְׁכֹּ֗ל וַיִּכְֿרְת֨וּ מִשָּׁ֤ם זְמוֹרָה֙ וְאֶשְׁכּ֤וֹל עֲנָבִֿים֙ אֶחָ֔דֿ וַיִּשָּׂאֻ֥הוּ בַֿמּ֖וֹט בִּשְׁנָ֑יִם וּמִן־הָֽרִמֹּנִ֖ים וּמִן־הַתְּאֵנִֽים׃
[‏כד] לַמָּק֣וֹם הַה֔וּא קָרָ֖א נַ֣חַל אֶשְׁכּ֑וֹל עַ֚ל אֹדֿ֣וֹתֿ הָֽאֶשְׁכּ֔וֹל אֲשֶׁר־כָּֽרְתֿ֥וּ מִשָּׁ֖ם בְּנֵ֥י יִשְׂרָאֵֽל׃
[‏כה] וַיָּשֻׁ֖בֿוּ מִתּ֣וּר הָאָ֑רֶץ מִקֵּ֖ץ אַרְבָּעִ֥ים יֽוֹם׃
[‏כו] וַיֵּֽלְכ֡וּ וַיָּבֹֿאוּ֩ אֶל־מֹשֶׁ֨הֿ וְאֶֽל־אַֽהֲרֹ֜ן וְאֶל־כָּל־עֲדַֿ֧תֿ בְּנֵֽי־יִשְׂרָאֵ֛ל אֶל־מִדְֿבַּ֥ר פָּאֿרָ֖ן קָדֵֿ֑שָׁהֿ וַיָּשִׁ֨יבֿוּ אֹתָֿ֤ם דָּבָֿר֙ וְאֶתֿ־כָּל־הָ֣עֵדָ֔הֿ וַיַּרְא֖וּם אֶתֿ־פְּרִ֥י הָאָֽרֶץ׃
[‏כז] ‍ֽוַיְסַפְּרוּ־לוֹ֙ וַיֹּ֣אֿמְר֔וּ בָּ֕אֿנוּ אֶל־הָאָ֖רֶץ אֲשֶׁ֣ר שְׁלַחְתָּ֑נוּ וְ֠גַֿם זָבַ֨תֿ חָלָ֥בֿ וּדְֿבַֿ֛שׁ הִ֖וא וְזֶהֿ־פִּרְיָֽהּ׃
[‏כח] אֶ֚פֶֿס כִּי־עַ֣ז הָעָ֔ם הַיֹּשֵׁ֖בֿ בָּאָ֑רֶץ וְהֶֽעָרִ֗ים בְּצֻר֤וֹתֿ גְּדֹֿלֹת֙ מְאֹ֔דֿ וְגַֿם־יְלִדֵֿ֥י הָֽעֲנָ֖ק רָאִ֥ינוּ שָֽׁם׃
[‏כט] עֲמָלֵ֥ק יוֹשֵׁ֖בֿ בְּאֶ֣רֶץ הַנֶּ֑גֶֿבֿ וְ֠הַֽחִתִּי וְהַיְבֿוּסִ֤י וְהָֽאֱמֹרִי֙ יוֹשֵׁ֣בֿ בָּהָ֔ר וְ‍ֽהַכְּנַֽעֲנִי֙ יוֹשֵׁ֣בֿ עַל־הַיָּ֔ם וְעַ֖ל יַ֥דֿ הַיַּרְדֵּֽן׃
[‏ל] וַיַּ֧הַס כָּלֵ֛בֿ אֶתֿ־הָעָ֖ם אֶל־מֹשֶׁ֑הֿ וַיֹּ֗אֿמֶר על֤ה נַֽעֲלֶה֙ וְיָרַ֣שְׁנוּ אֹתָ֔הּ כִּֽי־יָכֿ֥וֹל נוּכַֿ֖ל לָֽהּ׃
[‏לא] וְהָ֨אֲנָשִׁ֜ים אֲשֶׁר־עָל֤וּ עִמּוֹ֙ אָֽמְר֔וּ לֹ֥א נוּכַֿ֖ל לַֽעֲל֣וֹתֿ אֶל־הָעָ֑ם כִּֽי־חָזָ֥ק ה֖וּא מִמֶּֽנּוּ׃
[‏לב] וַיֹּצִ֜יאוּ דִּבַּ֤תֿ הָאָ֙רֶץ֙ אֲשֶׁ֣ר תָּר֣וּ אֹתָ֔הּ אֶל־בְּנֵ֥י יִשְׂרָאֵ֖ל לֵאֿמֹ֑ר הָאָ֡רֶץ אֲשֶׁר֩ עָבַ֨רְנוּ בָ֜הּ לָתֿ֣וּר אֹתָ֗הּ אֶ֣רֶץ אֹכֶֿ֤לֶתֿ יֽוֹשְׁבֶ֙יהָ֙ הִ֔וא וְכָֿל־הָעָ֛ם אֲשֶׁר־רָאִ֥ינוּ בְֿתֿוֹכָֿ֖הּ אַנְשֵׁ֥י מִדּֽוֹתֿ׃
[‏לג] וְשָׁ֣ם רָאִ֗ינוּ אֶתֿ־הַנְּפִֿילִ֛ים בְּנֵ֥י עֲנָ֖ק מִן־הַנְּפִֿלִ֑ים וַנְּהִ֤י בְֿעֵינֵ֙ינוּ֙ כַּֽחֲגָֿבִ֔ים וְכֵֿ֥ן הָיִ֖ינוּ בְּעֵֽינֵיהֶֽם׃

פרק יד
[‏א] וַתִּשָּׂא֙ כָּל־הָ֣עֵדָ֔הֿ ‍ֽוַיִּתְּנ֖וּ אֶתֿ־קוֹלָ֑ם וַיִּבְֿכּ֥וּ הָעָ֖ם בַּלַּ֥יְלָהֿ הַהֽוּא׃
[‏ב] וַיִּלֹּ֙נוּ֙ עַל־מֹשֶׁ֣הֿ וְעַֽל־אַֽהֲרֹ֔ן כֹּ֖ל בְּנֵ֣י יִשְׂרָאֵ֑ל וַיֹּֽאֿמְר֨וּ אֲלֵהֶ֜ם כָּל־הָֽעֵדָ֗הֿ לוּ־מַ֙תְֿנוּ֙ בְּאֶ֣רֶץ מִצְרַ֔יִם א֛וֹ בַּמִּדְֿבָּ֥ר הַזֶּ֖הֿ לוּ־מָֽתְֿנוּ׃
[‏ג] וְלָמָ֣הֿ יְ֠הֹוָה מֵבִ֨יא אֹתָ֜נוּ אֶל־הָאָ֤רֶץ הַזֹּאֿת֙ לִנְפֹּ֣ל בַּחֶ֔רֶבֿ נָשֵׁ֥ינוּ וְטַפֵּ֖נוּ יִֽהְי֣וּ לָבַֿ֑ז הֲל֧וֹא ט֦וֹבֿ לָ֖נוּ שׁ֥וּבֿ מִצְרָֽיְמָהֿ׃
[‏ד] וַיֹּֽאֿמְר֖וּ אִ֣ישׁ אֶל־אָחִ֑יו נִתְּנָ֥הֿ רֹ֖אֿשׁ וְנָשׁ֥וּבָֿהֿ מִצְרָֽיְמָהֿ׃
[‏ה] וַיִּפֹּ֥ל מֹשֶׁ֛הֿ וְאַֽהֲרֹ֖ן עַל־פְּנֵיהֶ֑ם לִפְֿנֵ֕י כָּל־קְהַ֥ל עֲדַֿ֖תֿ בְּנֵ֥י יִשְׂרָאֵֽל׃
[‏ו] וִֽיהוֹשֻׁ֣עַ בִּן־נ֗וּן וְכָֿלֵב֙ בֶּן־יְפֻֿנֶּ֔הֿ מִן־הַתָּרִ֖ים אֶתֿ־הָאָ֑רֶץ קָֽרְע֖וּ בִּגְֿדֵֿיהֶֽם׃
[‏ז] וַיֹּ֣אֿמְר֔וּ אֶל־כָּל־עֲדַֿ֥תֿ בְּנֵֽי־יִשְׂרָאֵ֖ל לֵאֿמֹ֑ר הָאָ֗רֶץ אֲשֶׁ֨ר עָבַֿ֤רְנוּ בָֿהּ֙ לָתֿ֣וּר אֹתָ֔הּ טוֹבָֿ֥הֿ הָאָ֖רֶץ מְאֹ֥דֿ מְאֹֽדֿ׃
[שלישי] [‏ח] אִם־חָפֵֿ֥ץ בָּ֙נוּ֙ יְהֹוָ֔ה וְהֵבִֿ֤יא אֹתָ֙נוּ֙ אֶל־הָאָ֣רֶץ הַזֹּ֔אֿתֿ וּנְתָֿנָ֖הּ לָ֑נוּ אֶ֕רֶץ אֲשֶׁר־הִ֛וא זָבַֿ֥תֿ חָלָ֖בֿ וּדְֿבָֽֿשׁ׃
[‏ט] אַ֣ךְֿ בַּֽיהֹוָה֘ אַל־תִּמְרֹדֿוּ֒ וְאַתֶּ֗ם אַל־תִּֽירְאוּ֙ אֶתֿ־עַ֣ם הָאָ֔רֶץ כִּ֥י לַחְמֵ֖נוּ הֵ֑ם סָ֣ר צִלָּ֧ם מֵֽעֲלֵיהֶ֛ם וַֽיהֹוָ֥ה אִתָּ֖נוּ אַל־תִּֽירָאֻֽם׃
[‏י] וַיֹּֽאֿמְרוּ֙ כָּל־הָ֣עֵדָ֔הֿ לִרְגּ֥וֹם אֹתָֿ֖ם בָּֽאֲבָֿנִ֑ים וּכְֿבֿ֣וֹדֿ יְהֹוָ֗ה נִרְאָה֙ בְּאֹ֣הֶל מוֹעֵ֔דֿ אֶֽל־כָּל־בְּנֵ֖י יִשְׂרָאֵֽל׃פ
[‏יא] וַיֹּ֤אֿמֶר יְהֹוָה֙ אֶל־מֹשֶׁ֔הֿ עַדֿ־אָ֥נָהֿ יְנַֽאֲצֻ֖נִי הָעָ֣ם הַזֶּ֑הֿ וְעַדֿ־אָ֙נָה֙ לֹא־יַֽאֲמִ֣ינוּ בִ֔י בְּכֹֿל֙ הָֽאֹת֔וֹתֿ אֲשֶׁ֥ר עָשִׂ֖יתִֿי בְּקִרְבּֽוֹ׃
[‏יב] אַכֶּ֥נּוּ בַֿדֶּ֖בֶֿר וְאֽוֹרִשֶׁ֑נּוּ וְאֶֽעֱשֶׂה֙ אֹֽתְֿךָ֔ לְגֽֿוֹי־גָּדֿ֥וֹל וְעָצ֖וּם מִמֶּֽנּוּ׃
[‏יג] וַיֹּ֥אֿמֶר מֹשֶׁ֖הֿ אֶל־יְהֹוָ֑ה וְשָֽׁמְע֣וּ מִצְרַ֔יִם כִּי־הֶֽעֱלִ֧יתָֿ בְֿכֹֽֿחֲךָֿ֛ אֶתֿ־הָעָ֥ם הַזֶּ֖הֿ מִקִּרְבּֽוֹ׃
[‏יד] וְאָֽמְר֗וּ אֶל־יוֹשֵׁב֘ הָאָ֣רֶץ הַזֹּאֿת֒ שָֽׁמְעוּ֙ כִּֽי־אַתָּ֣הֿ יְהֹוָ֔ה בְּקֶ֖רֶבֿ הָעָ֣ם הַזֶּ֑הֿ אֲשֶׁר־עַ֨יִן בְּעַ֜יִן נִרְאָ֣הֿ׀ אַתָּ֣הֿ יְהֹוָ֗ה וַֽעֲנָֽנְךָ֙ עֹמֵ֣דֿ עֲלֵהֶ֔ם וּבְֿעַמֻּ֣דֿ עָנָ֗ן אַתָּ֨הֿ הֹלֵ֤ךְֿ לִפְֿנֵיהֶם֙ יוֹמָ֔ם וּבְֿעַמּ֥וּדֿ אֵ֖שׁ לָֽיְלָהֿ׃
[‏טו] וְהֵֽמַתָּ֛הֿ אֶתֿ־הָעָ֥ם הַזֶּ֖הֿ כְּאִ֣ישׁ אֶחָ֑דֿ וְאָֽמְרוּ֙ הַגּוֹיִ֔ם אֲשֶׁר־שָֽׁמְע֥וּ אֶֽתֿ־שִׁמְעֲךָֿ֖ לֵאֿמֹֽר׃
[‏טז] מִבִּלְתִּ֞י יְכֹֿ֣לֶתֿ יְהֹוָ֗ה לְהָבִֿיא֙ אֶתֿ־הָעָ֣ם הַזֶּ֔הֿ אֶל־הָאָ֖רֶץ אֲשֶׁר־נִשְׁבַּ֣ע לָהֶ֑ם וַיִּשְׁחָטֵ֖ם בַּמִּדְֿבָּֽר׃
[‏יז] וְעַתָּ֕הֿ יִגְֿדַּל־נָ֖א כֹּ֣חַ אֲדֹֿנָ֑י כַּֽאֲשֶׁ֥ר דִּבַּ֖רְתָּ לֵאֿמֹֽר׃
[‏יח] יְהֹוָ֗ה אֶ֤רֶךְֿ אַפַּ֙יִם֙ וְרַבֿ־חֶ֔סֶדֿ‌ נֹשֵׂ֥א עָוֹ֖ן וָפָֿ֑שַׁע‌ וְנַקֵּה֙ לֹ֣א יְנַקֶּ֔הֿ פֹּקֵ֞דֿ עֲוֹ֤ן אָבֿוֹת֙ עַל־בָּנִ֔ים עַל־שִׁלֵּשִׁ֖ים וְעַל־רִבֵּעִֽים׃
[‏יט] סְֽלַח־נָ֗א לַֽעֲוֹ֛ן הָעָ֥ם הַזֶּ֖הֿ כְּגֹֿ֣דֶֿל חַסְדֶּ֑ךָֿ וְכַֽֿאֲשֶׁ֤ר נָשָׂ֙אֿתָֿה֙ לָעָ֣ם הַזֶּ֔הֿ מִמִּצְרַ֖יִם וְעַדֿ־הֵֽנָּהֿ׃
[‏כ] וַיֹּ֣אֿמֶר יְהֹוָ֔ה סָלַ֖חְתִּי כִּדְֿבָֿרֶֽךָֿ׃
[‏כא] וְאוּלָ֖ם חַי־אָ֑נִי וְיִמָּלֵ֥א כְֿבֽֿ‌וֹדֿ־יְהֹוָ֖ה אֶתֿ־כָּל־הָאָֽרֶץ׃
[‏כב] כִּ֣י כָֿל־הָֽאֲנָשִׁ֗ים הָֽרֹאִ֤ים אֶתֿ־כְּבֹֿדִֿי֙ וְאֶתֿ־אֹ֣תֹֿתַ֔י אֲשֶׁר־עָשִׂ֥יתִֿי בְֿמִצְרַ֖יִם וּבַֿמִּדְֿבָּ֑ר וַיְנַסּ֣וּ אֹתִ֗י זֶ֚הֿ עֶ֣שֶׂר פְּעָמִ֔ים וְלֹ֥א שָֽׁמְע֖וּ בְּקוֹלִֽי׃
[‏כג] אִם־יִרְאוּ֙ אֶתֿ־הָאָ֔רֶץ אֲשֶׁ֥ר נִשְׁבַּ֖עְתִּי לַֽאֲבֹֿתָֿ֑ם וְכָֿל־מְנַֽאֲצַ֖י לֹ֥א יִרְאֽוּהָ׃
[‏כד] וְעַבְֿדִּ֣י כָֿלֵ֗בֿ עֵ֣קֶבֿ הָֽיְתָ֞הֿ ר֤וּחַ אַחֶ֙רֶת֙ עִמּ֔וֹ וַיְמַלֵּ֖א אַֽחֲרָ֑י וַֽהֲבִֽֿיאֹתִ֗יו אֶל־הָאָ֙רֶץ֙ אֲשֶׁר־בָּ֣א שָׁ֔מָּהֿ וְזַרְע֖וֹ יֽוֹרִשֶֽׁנָּהֿ׃
[‏כה] וְהָֽעֲמָֽלֵקִ֥י וְ‍ֽהַכְּנַֽעֲנִ֖י יוֹשֵׁ֣בֿ בָּעֵ֑מֶק מָחָ֗ר פְּנ֨וּ וּסְע֥וּ לָכֶֿ֛ם הַמִּדְֿבָּ֖ר דֶּ֥רֶךְֿ יַם־סֽוּףֿ׃פ
[רביעי] [‏כו] וַיְדַֿבֵּ֣ר יְהֹוָ֔ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹֽר׃
[‏כז] עַדֿ־מָתַ֗י לָֽעֵדָֿ֤הֿ הָֽרָעָה֙ הַזֹּ֔אֿתֿ אֲשֶׁ֛ר הֵ֥מָּהֿ מַלִּינִ֖ים עָלָ֑י אֶתֿ־תְּלֻנּ֞וֹתֿ בְּנֵ֣י יִשְׂרָאֵ֗ל אֲשֶׁ֨ר הֵ֧מָּהֿ מַלִּינִ֛ים עָלַ֖י שָׁמָֽעְתִּי׃
[‏כח] אֱמֹ֣ר אֲלֵהֶ֗ם חַי־אָ֙נִי֙ נְאֻם־יְהֹוָ֔ה אִם־ל֕אֺ כַּֽאֲשֶׁ֥ר דִּבַּרְתֶּ֖ם בְּאָזְנָ֑י כֵּ֖ן אֶֽעֱשֶׂ֥הֿ לָכֶֽֿם׃
[‏כט] בַּמִּדְֿבָּ֣ר הַ֠זֶּהֿ יִפְּל֨וּ פִֿגְֿרֵיכֶ֜ם וְכָֿל־פְּקֻֽדֵֿיכֶֿם֙ לְכָֿל־מִסְפַּרְכֶ֔ם מִבֶּ֛ן עֶשְׂרִ֥ים שָׁנָ֖הֿ וָמָ֑עְלָהֿ אֲשֶׁ֥ר הֲלִֽינֹתֶֿ֖ם עָלָֽי׃
[‏ל] אִם־אַתֶּם֙ תָּבֹֿ֣אוּ אֶל־הָאָ֔רֶץ אֲשֶׁ֤ר נָשָׂ֙אֿתִֿי֙ אֶתֿ־יָדִ֔י לְשַׁכֵּ֥ן אֶתְֿכֶֿ֖ם בָּ֑הּ כִּ֚י אִם־כָּלֵ֣בֿ בֶּן־יְפֻֿנֶּ֔הֿ וִֽיהוֹשֻׁ֖עַ בִּן־נֽוּן׃
[‏לא] וְטַ֨פְּכֶ֔ם אֲשֶׁ֥ר אֲמַרְתֶּ֖ם לָבַֿ֣ז יִֽהְיֶ֑הֿ וְהֵֽבֵֿיאֿתִֿ֣י אֹתָ֔ם וְיָֽדְֿעוּ֙ אֶתֿ־הָאָ֔רֶץ אֲשֶׁ֥ר מְאַסְתֶּ֖ם בָּֽהּ׃
[‏לב] וּפִֿגְֿרֵיכֶֿ֖ם אַתֶּ֑ם יִפְּל֖וּ בַּמִּדְֿבָּ֥ר הַזֶּֽהֿ׃
[‏לג] וּ֠בְֿנֵיכֶֿם יִֽהְי֨וּ רֹעִ֤ים בַּמִּדְֿבָּר֙ אַרְבָּעִ֣ים שָׁנָ֔הֿ וְנָֽשְׂא֖וּ אֶתֿ־זְנֽוּתֵֿיכֶֿ֑ם עַדֿ־תֹּ֥ם פִּגְֿרֵיכֶֿ֖ם בַּמִּדְֿבָּֽר׃
[‏לד] בְּמִסְפַּ֨ר הַיָּמִ֜ים אֲשֶׁר־תַּרְתֶּ֣ם אֶתֿ־הָֽאָרֶץ֘ אַרְבָּעִ֣ים יוֹם֒ י֣וֹם לַשָּׁנָ֞הֿ י֣וֹם‌ לַשָּׁנָ֗הֿ תִּשְׂאוּ֙ אֶתֿ־עֲוֹנֹ֣תֵֿיכֶ֔ם אַרְבָּעִ֖ים שָׁנָ֑הֿ וִֽידַֿעְתֶּ֖ם אֶתֿ־תְּנֽוּאָתִֽֿי׃
[‏לה] אֲנִ֣י יְהֹוָה֘ דִּבַּרְתִּי֒ אִם־לֹ֣א׀ זֹ֣אֿתֿ אֶֽעֱשֶׂ֗הֿ לְכָֿל־הָֽעֵדָֿ֤הֿ הָֽרָעָה֙ הַזֹּ֔אֿתֿ הַנּֽוֹעָדִֿ֖ים עָלָ֑י בַּמִּדְֿבָּ֥ר הַזֶּ֛הֿ יִתַּ֖מּוּ וְשָׁ֥ם יָמֻֽתֿוּ׃
[‏לו] וְהָ֣אֲנָשִׁ֔ים אֲשֶׁר־שָׁלַ֥ח מֹשֶׁ֖הֿ לָתֿ֣וּר אֶתֿ־הָאָ֑רֶץ וַיָּשֻׁ֗בֿוּ // כתיב // ויל֤ונו // קרי // וַיַּלִּ֤ינוּ עָלָיו֙ אֶתֿ־כָּל־הָ֣עֵדָ֔הֿ לְהוֹצִ֥יא דִֿבָּ֖הֿ עַל־הָאָֽרֶץ׃
[‏לז] וַיָּמֻ֙תֿוּ֙ הָֽאֲנָשִׁ֔ים מֽוֹצִאֵ֥י דִֿבַּתֿ־הָאָ֖רֶץ רָעָ֑הֿ בַּמַּגֵּפָֿ֖הֿ לִפְֿנֵ֥י יְהֹוָֽה׃
[‏לח] וִֽיהוֹשֻׁ֣עַ בִּן־נ֔וּן וְכָֿלֵ֖בֿ בֶּן־יְפֻֿנֶּ֑הֿ חָיוּ֙ מִן־הָֽאֲנָשִׁ֣ים הָהֵ֔ם הַהֹֽלְכִֿ֖ים לָתֿ֥וּר אֶתֿ־הָאָֽרֶץ׃
[‏לט] וַיְדַֿבֵּ֤ר מֹשֶׁה֙ אֶתֿ־הַדְּבָֿרִ֣ים הָאֵ֔לֶּהֿ אֶֽל־כָּל־בְּנֵ֖י יִשְׂרָאֵ֑ל וַיִּתְֿאַבְּל֥וּ הָעָ֖ם מְאֹֽדֿ׃
[‏מ] וַיַּשְׁכִּ֣מוּ בַֿבֹּ֔קֶר וַיַּֽעֲל֥וּ אֶל־רֹֽאֿשׁ־הָהָ֖ר לֵאֿמֹ֑ר הִנֶּ֗נּוּ וְעָלִ֛ינוּ אֶל־הַמָּק֛וֹם אֲשֶׁר־אָמַ֥ר יְהֹוָ֖ה כִּ֥י חָטָֽאֿנוּ׃
[‏מא] וַיֹּ֣אֿמֶר מֹשֶׁ֔הֿ לָ֥מָּהֿ זֶּ֛הֿ אַתֶּ֥ם עֹֽבְֿרִ֖ים אֶתֿ־פִּ֣י יְהֹוָ֑ה וְהִ֖וא לֹ֥א תִֿצְלָֽח׃
[‏מב] אַל־תַּ֣עֲל֔וּ כִּ֛י אֵ֥ין יְהֹוָ֖ה בְּקִרְבְּכֶֿ֑ם וְלֹא֙ תִּנָּ֣גְֿפ֔וּ לִפְֿנֵ֖י אֹֽיְבֵֿיכֶֽֿם׃
[‏מג] כִּי֩ הָֽעֲמָֽלֵקִ֨י וְהַכְּנַֽעֲנִ֥י שָׁם֙ לִפְֿנֵיכֶ֔ם וּנְפַֿלְתֶּ֖ם בֶּחָ֑רֶבֿ כִּֽי־עַל־כֵּ֤ן שַׁבְֿתֶּם֙ מֵאַֽחֲרֵ֣י יְהֹוָ֔ה וְלֹא־יִֽהְיֶ֥הֿ יְהֹוָ֖ה עִמָּכֶֽֿם׃
[‏מד] וַיַּעְפִּ֕לוּ לַֽעֲל֖וֹתֿ אֶל־רֹ֣אֿשׁ הָהָ֑ר וַֽאֲר֤וֹן בְּרִֽיתֿ־יְהֹוָה֙ וּמֹשֶׁ֔הֿ לֹא־מָ֖שׁוּ מִקֶּ֥רֶבֿ ‍ֽהַמַּֽחֲנֶֽהֿ׃
[‏מה] וַיֵּ֤רֶדֿ הָֽעֲמָֽלֵקִי֙ וְהַֽכְּנַֽעֲנִ֔י הַיֹּשֵׁ֖בֿ בָּהָ֣ר הַה֑וּא וַיַּכּ֥וּם וַיַּכְּתֿ֖וּם עַדֿ־הַֽחָרְמָֽהֿ׃פ

פרק טו
[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּר֙ אֶל־בְּנֵ֣י יִשְׂרָאֵ֔ל וְאָֽמַרְתָּ֖ אֲלֵהֶ֑ם כִּ֣י תָֿבֹ֗אוּ אֶל־אֶ֙רֶץ֙ מֽוֹשְׁבֹֿ֣תֵֿיכֶ֔ם אֲשֶׁ֥ר אֲנִ֖י נֹתֵֿ֥ן לָכֶֽֿם׃
[‏ג] וַֽעֲשִׂיתֶ֨ם אִשֶּׁ֤הֿ לַֽיהֹוָה֙ עֹלָ֣הֿ אוֹ־זֶ֔בַֿח לְפַֿלֵּא־נֶ֙דֶֿר֙ א֣וֹ בִֿנְדָֿבָ֔הֿ א֖וֹ בְּמֹֽעֲדֵֿיכֶֿ֑ם לַֽעֲשׂ֞וֹתֿ רֵ֤יחַ נִיחֹ֙חַ֙ לַֽיהֹוָ֔ה מִן־הַבָּקָ֖ר א֥וֹ מִן־הַצֹּֽאֿן׃
[‏ד] וְהִקְרִ֛יבֿ הַמַּקְרִ֥יבֿ קָרְבָּנ֖וֹ לַֽיהֹוָ֑ה מִנְחָה֙ סֹ֣לֶתֿ עִשָּׂר֔וֹן בָּל֕וּל בִּרְבִֿעִ֥יתֿ הַהִ֖ין שָֽׁמֶן׃
[‏ה] וְיַ֤יִן לַנֶּ֙סֶךְ֙ רְבִֿיעִ֣יתֿ הַהִ֔ין תַּֽעֲשֶׂ֥הֿ עַל־הָֽעֹלָ֖הֿ א֣וֹ לַזָּ֑בַֿח לַכֶּ֖בֶֿשׂ הָֽאֶחָֽדֿ׃
[‏ו] א֤וֹ לָאַ֙יִל֙ תַּֽעֲשֶׂ֣הֿ מִנְחָ֔הֿ סֹ֖לֶתֿ שְׁנֵ֣י עֶשְׂרֹנִ֑ים בְּלוּלָ֥הֿ בַֿשֶּׁ֖מֶן שְׁלִשִׁ֥יתֿ הַהִֽין׃
[‏ז] וְיַ֥יִן לַנֶּ֖סֶךְֿ שְׁלִשִׁ֣יתֿ הַהִ֑ין תַּקְרִ֥יבֿ רֵֽיחַ־נִיחֹ֖חַ לַֽיהֹוָֽה׃
[חמישי] [‏ח] וְכִֿי־תַֽֿעֲשֶׂ֥הֿ בֶֿן־בָּקָ֖ר עֹלָ֣הֿ אוֹ־זָ֑בַֿח לְפַֿלֵּא־נֶ֥דֶֿר אֽוֹ־שְׁלָמִ֖ים לַֽיהֹוָֽה׃
[‏ט] וְהִקְרִ֤יבֿ עַל־בֶּן־הַבָּקָר֙ מִנְחָ֔הֿ סֹ֖לֶתֿ שְׁלֹשָׁ֣הֿ עֶשְׂרֹנִ֑ים בָּל֥וּל בַּשֶּׁ֖מֶן חֲצִ֥י הַהִֽין׃
[‏י] וְיַ֛יִן תַּקְרִ֥יבֿ לַנֶּ֖סֶךְֿ חֲצִ֣י הַהִ֑ין אִשֵּׁ֥הֿ רֵֽיחַ־נִיחֹ֖חַ לַֽיהֹוָֽה׃
[‏יא] כָּ֣כָֿהֿ יֵּֽעָשֶׂ֗הֿ לַשּׁוֹר֙ הָֽאֶחָ֔דֿ א֖וֹ לָאַ֣יִל הָֽאֶחָ֑דֿ אֽוֹ־לַשֶּׂ֥הֿ בַֿכְּבָֿשִׂ֖ים א֥וֹ בָֽֿעִזִּֽים׃
[‏יב] כַּמִּסְפָּ֖ר אֲשֶׁ֣ר תַּֽעֲשׂ֑וּ כָּ֛כָֿהֿ תַּֽעֲשׂ֥וּ לָֽאֶחָ֖דֿ כְּמִסְפָּרָֽם׃
[‏יג] כָּל־הָֽאֶזְרָ֥ח יַֽעֲשֶׂהֿ־כָּ֖כָֿהֿ אֶתֿ־אֵ֑לֶּהֿ לְהַקְרִ֛יבֿ אִשֵּׁ֥הֿ רֵֽיחַ־נִיחֹ֖חַ לַֽיהֹוָֽה׃
[‏יד] וְכִֽֿי־יָגֿוּר֩ אִתְּכֶ֨ם גֵּ֜ר א֤וֹ אֲשֶׁר־בְּתֽֿוֹכְֿכֶֿם֙ לְדֹֿרֹ֣תֵֿיכֶ֔ם וְעָשָׂ֛הֿ אִשֵּׁ֥הֿ רֵֽיחַ־נִיחֹ֖חַ לַֽיהֹוָ֑ה כַּֽאֲשֶׁ֥ר תַּֽעֲשׂ֖וּ כֵּ֥ן יַֽעֲשֶֽׂהֿ׃
[‏טו] הַקָּהָ֕ל חֻקָּ֥הֿ אַחַ֛תֿ לָכֶֿ֖ם וְלַגֵּ֣ר הַגָּ֑ר חֻקַּ֤תֿ עוֹלָם֙ לְדֹֿרֹ֣תֵֿיכֶ֔ם כָּכֶֿ֛ם כַּגֵּ֥ר יִֽהְיֶ֖הֿ לִפְֿנֵ֥י יְהֹוָֽה׃
[‏טז] תּוֹרָ֥הֿ אַחַ֛תֿ וּמִשְׁפָּ֥ט אֶחָ֖דֿ יִֽהְיֶ֣הֿ לָכֶֿ֑ם וְלַגֵּ֖ר הַגָּ֥ר אִתְּכֶֽֿם׃פ
[ששי] [‏יז] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יח] דַּבֵּר֙ אֶל־בְּנֵ֣י יִשְׂרָאֵ֔ל וְאָֽמַרְתָּ֖ אֲלֵהֶ֑ם בְּבֹֽֿאֲכֶֿם֙ אֶל־הָאָ֔רֶץ אֲשֶׁ֥ר אֲנִ֛י מֵבִֿ֥יא אֶתְֿכֶֿ֖ם שָֽׁמָּהֿ׃
[‏יט] וְהָיָ֕הֿ בַּֽאֲכָֿלְכֶֿ֖ם מִלֶּ֣חֶם הָאָ֑רֶץ תָּרִ֥ימוּ תְֿרוּמָ֖הֿ לַֽיהֹוָֽה׃
[‏כ] רֵאֿשִׁית֙ עֲרִסֹ֣תֵֿכֶ֔ם חַלָּ֖הֿ תָּרִ֣ימוּ תְֿרוּמָ֑הֿ כִּתְֿרוּמַ֣תֿ גֹּ֔רֶן כֵּ֖ן תָּרִ֥ימוּ אֹתָֽֿהּ׃
[‏כא] מֵֽרֵאֿשִׁית֙ עֲרִסֹ֣תֵֿיכֶ֔ם תִּתְּנ֥וּ לַֽיהֹוָ֖ה תְּרוּמָ֑הֿ לְדֹֿרֹ֖תֵֿיכֶֽֿם׃ס
[‏כב] וְכִֿ֣י תִֿשְׁגּ֔וּ וְלֹ֣א תַֽֿעֲשׂ֔וּ אֵ֥תֿ כָּל־הַמִּצְוֹ֖תֿ הָאֵ֑לֶּהֿ אֲשֶׁר־דִּבֶּ֥ר יְהֹוָ֖ה אֶל־מֹשֶֽׁהֿ׃
[‏כג] אֵת֩ כָּל־אֲשֶׁ֨ר צִוָּ֧הֿ יְהֹוָ֛ה אֲלֵיכֶֿ֖ם בְּיַדֿ־מֹשֶׁ֑הֿ מִן־הַיּ֞וֹם אֲשֶׁ֨ר צִוָּ֧הֿ יְהֹוָ֛ה וָהָ֖לְאָהֿ לְדֹֿרֹֽתֵֿיכֶֽֿם׃
[‏כד] וְהָיָ֗הֿ אִ֣ם מֵֽעֵינֵ֣י הָֽעֵדָֿה֘ נֶֽעֶשְׂתָֿ֣הֿ לִשְׁגָֿגָֿה֒ וְעָשׂ֣וּ כָֿל־הָֽעֵדָ֡הֿ פַּ֣ר בֶּן־בָּקָר֩ אֶחָ֨דֿ לְעֹלָ֜הֿ לְרֵ֤יחַ נִיחֹ֙חַ֙ לַֽיהֹוָ֔ה וּמִנְחָתֿ֥וֹ וְנִסְכּ֖וֹ כַּמִּשְׁפָּ֑ט וּשְׂעִֽיר־עִזִּ֥ים אֶחָ֖דֿ לְחַטָּֽתֿ׃
[‏כה] וְכִֿפֶּ֣ר הַכֹּהֵ֗ן עַל־כָּל־עֲדַֿ֛תֿ בְּנֵ֥י יִשְׂרָאֵ֖ל וְנִסְלַ֣ח לָהֶ֑ם כִּֽי־שְׁגָֿגָֿ֣הֿ הִ֔וא וְהֵם֩ הֵבִ֨יאוּ אֶתֿ־קָרְבָּנָ֜ם אִשֶּׁ֣הֿ לַֽיהֹוָ֗ה וְחַטָּאֿתָֿ֛ם לִפְֿנֵ֥י יְהֹוָ֖ה עַל־שִׁגְֿגָֿתָֽֿם׃
[‏כו] וְנִסְלַ֗ח לְכָֿל־עֲדַֿת֙ בְּנֵ֣י יִשְׂרָאֵ֔ל וְלַגֵּ֖ר הַגָּ֣ר בְּתֿוֹכָֿ֑ם כִּ֥י לְכָֿל־הָעָ֖ם בִּשְׁגָֿגָֽֿהֿ׃ס
[שביעי] [‏כז] וְאִם־נֶ֥פֶֿשׁ אַחַ֖תֿ תֶּֽחֱטָ֣א בִֿשְׁגָֿגָֿ֑הֿ וְהִקְרִ֛יבָֿהֿ עֵ֥ז בַּתֿ־שְׁנָתָֿ֖הּ לְחַטָּֽאֿתֿ׃
[‏כח] וְכִֿפֶּ֣ר הַכֹּהֵ֗ן עַל־הַנֶּ֧פֶֿשׁ הַשֹּׁגֶֿ֛גֶֿתֿ בְּחֶטְאָ֥הֿ בִֿשְׁגָֿגָֿ֖הֿ לִפְֿנֵ֣י יְהֹוָ֑ה לְכַֿפֵּ֥ר עָלָ֖יו וְנִסְלַ֥ח לֽוֹ׃
[‏כט] הָֽאֶזְרָח֙ בִּבְֿנֵ֣י יִשְׂרָאֵ֔ל וְלַגֵּ֖ר הַגָּ֣ר בְּתֿוֹכָֿ֑ם תּוֹרָ֤הֿ אַחַת֙ יִֽהְיֶ֣הֿ לָכֶ֔ם לָֽעֹשֶׂ֖הֿ בִּשְׁגָֿגָֽֿהֿ׃
[‏ל] וְהַנֶּ֜פֶֿשׁ אֲשֶׁר־תַּֽעֲשֶׂ֣הֿ׀ בְּיָ֣דֿ רָמָ֗הֿ מִן־הָֽאֶזְרָח֙ וּמִן־הַגֵּ֔ר אֶתֿ־יְהֹוָ֖ה ה֣וּא מְגַֿדֵּ֑ףֿ וְנִכְֿרְתָֿ֛הֿ הַנֶּ֥פֶֿשׁ הַהִ֖וא מִקֶּ֥רֶבֿ עַמָּֽהּ׃
[‏לא] כִּ֤י דְֿבַֿר־יְהֹוָה֙ בָּזָ֔הֿ וְאֶתֿ־מִצְוָתֿ֖וֹ הֵפַֿ֑ר הִכָּרֵ֧תֿ׀ תִּכָּרֵ֛תֿ הַנֶּ֥פֶֿשׁ הַהִ֖וא עֲוֹנָ֥הֿ בָֽֿהּ׃פ
[‏לב] וַיִּֽהְי֥וּ בְֿנֵֽי־יִשְׂרָאֵ֖ל בַּמִּדְֿבָּ֑ר ‍ֽוַיִּמְצְא֗וּ אִ֛ישׁ מְקֹשֵׁ֥שׁ עֵצִ֖ים בְּי֥וֹם הַשַּׁבָּֽתֿ׃
[‏לג] וַיַּקְרִ֣יבֿוּ אֹת֔וֹ הַמֹּֽצְאִ֥ים אֹתֿ֖וֹ מְקֹשֵׁ֣שׁ עֵצִ֑ים אֶל־מֹשֶׁה֙ וְאֶֽל־אַֽהֲרֹ֔ן וְאֶ֖ל כָּל־הָֽעֵדָֽֿהֿ׃
[‏לד] וַיַּנִּ֥יחוּ אֹתֿ֖וֹ בַּמִּשְׁמָ֑ר כִּ֚י לֹ֣א פֹֿרַ֔שׁ מַהֿ־יֵּֽעָשֶׂ֖הֿ לֽוֹ׃ס
[‏לה] וַיֹּ֤אֿמֶר יְהֹוָה֙ אֶל־מֹשֶׁ֔הֿ מ֥וֹתֿ יוּמַ֖תֿ הָאִ֑ישׁ רָג֨וֹם אֹתֿ֤וֹ בָֽֿאֲבָֿנִים֙ כָּל־הָ֣עֵדָ֔הֿ מִח֖וּץ ‍ֽלַמַּֽחֲנֶֽהֿ׃
[‏לו] וַיֹּצִ֨יאוּ אֹת֜וֹ כָּל־הָֽעֵדָ֗הֿ אֶל־מִחוּץ֙ ‍ֽלַמַּֽחֲנֶ֔הֿ וַיִּרְגְּמ֥וּ אֹתֿ֛וֹ בָּֽאֲבָֿנִ֖ים וַיָּמֹ֑תֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃פ
[מפטיר] [‏לז] וַיֹּ֥אֿמֶר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏לח] דַּבֵּ֞ר אֶל־בְּנֵ֤י יִשְׂרָאֵל֙ וְאָֽמַרְתָּ֣ אֲלֵהֶ֔ם וְעָשׂ֨וּ לָהֶ֥ם צִיצִ֛תֿ עַל־כַּנְפֵֿ֥י בִֿגְֿדֵֿיהֶ֖ם לְדֹֽֿרֹתָֿ֑ם וְנָֽתְֿנ֛וּ עַל־צִיצִ֥תֿ הַכָּנָ֖ףֿ פְּתִֿ֥יל תְּכֵֽֿלֶתֿ׃
[‏לט] וְהָיָ֣הֿ לָכֶֿם֘ לְצִיצִת֒ וּרְאִיתֶֿ֣ם אֹת֗וֹ וּזְכַֿרְתֶּם֙ אֶתֿ־כָּל־מִצְוֹ֣תֿ יְהֹוָ֔ה וַֽעֲשִׂיתֶֿ֖ם אֹתָֿ֑ם וְלֹֽא־תָֿת֜וּרוּ אַֽחֲרֵ֤י לְבַֿבְֿכֶֿם֙ וְאַֽחֲרֵ֣י עֵֽינֵיכֶ֔ם אֲשֶׁר־אַתֶּ֥ם זֹנִ֖ים אַֽחֲרֵיהֶֽם׃
[‏מ] לְמַ֣עַן תִּזְכְּר֔וּ וַֽעֲשִׂיתֶֿ֖ם אֶתֿ־כָּל־מִצְוֹתָֿ֑י וִֽהְיִיתֶֿ֥ם קְדֹֿשִׁ֖ים לֵֽאֿלֹֽהֵיכֶֽֿם׃
[‏מא] אֲנִ֞י יְהֹוָ֣ה אֱלֹֽהֵיכֶ֗ם אֲשֶׁ֨ר הוֹצֵ֤אֿתִֿי אֶתְֿכֶֿם֙ מֵאֶ֣רֶץ מִצְרַ֔יִם לִֽהְי֥וֹתֿ לָכֶֿ֖ם לֵֽאֿלֹהִ֑ים אֲנִ֖י יְהֹוָ֥ה אֱלֹֽהֵיכֶֽֿם׃פ

פרק טז
‏{פרשת קרח}[‏א] וַיִּקַּ֣ח קֹ֔רַח בֶּן־יִצְהָ֥ר בֶּן־קְהָ֖תֿ בֶּן־לֵוִ֑י וְדָֿתָ֨ן וַֽאֲבִֿירָ֜ם בְּנֵ֧י אֱלִיאָ֛בֿ וְא֥וֹן בֶּן־פֶּ֖לֶתֿ בְּנֵ֥י רְאוּבֵֽֿן׃
[‏ב] וַיָּקֻ֙מוּ֙ לִפְֿנֵ֣י מֹשֶׁ֔הֿ וַֽאֲנָשִׁ֥ים מִבְּנֵֽי־יִשְׂרָאֵ֖ל חֲמִשִּׁ֣ים וּמָאֿתָֿ֑יִם נְשִׂיאֵ֥י עֵדָֿ֛הֿ קְרִאֵ֥י מוֹעֵ֖דֿ אַנְשֵׁי־שֵֽׁם׃
[‏ג] וַיִּֽקָּֽהֲל֞וּ עַל־מֹשֶׁ֣הֿ וְעַֽל־אַֽהֲרֹ֗ן וַיֹּֽאֿמְר֣וּ אֲלֵהֶם֘ רַבֿ־לָכֶֿם֒ כִּ֤י כָֿל־הָֽעֵדָֿה֙ כֻּלָּ֣ם קְדֹֿשִׁ֔ים וּבְֿתֿוֹכָֿ֖ם יְהֹוָ֑ה וּמַדּ֥וּעַ תִּֽתְֿנַשְּׂא֖וּ עַל־קְהַ֥ל יְהֹוָֽה׃
[‏ד] וַיִּשְׁמַ֣ע מֹשֶׁ֔הֿ וַיִּפֹּ֖ל עַל־פָּנָֽיו׃
[‏ה] וַיְדַֿבֵּ֨ר אֶל־קֹ֜רַח וְאֶל־כָּל־עֲדָֿתֿוֹ֘ לֵאֿמֹר֒ בֹּ֠קֶר וְיֹדַ֨ע יְהֹוָ֧ה אֶתֿ־אֲשֶׁר־ל֛וֹ וְאֶתֿ־הַקָּדֿ֖וֹשׁ וְהִקְרִ֣יבֿ אֵלָ֑יו וְאֵ֛תֿ אֲשֶׁ֥ר יִבְֿחַר־בּ֖וֹ יַקְרִ֥יבֿ אֵלָֽיו׃
[‏ו] זֹ֖אֿתֿ עֲשׂ֑וּ קְחֽוּ־לָכֶֿ֣ם מַחְתּ֔וֹתֿ קֹ֖רַח וְכָֿל־עֲדָֿתֽֿוֹ׃
[‏ז] וּתְֿנ֣וּ בָֿהֵ֣ן׀ אֵ֡שׁ וְשִׂימוּ֩ עֲלֵיהֶ֨ן קְטֹ֜רֶתֿ לִפְֿנֵ֤י יְהֹוָה֙ מָחָ֔ר וְהָיָ֗הֿ הָאִ֛ישׁ אֲשֶׁר־יִבְֿחַ֥ר יְהֹוָ֖ה ה֣וּא הַקָּדֿ֑וֹשׁ רַבֿ־לָכֶֿ֖ם בְּנֵ֥י לֵוִֽי׃
[‏ח] וַיֹּ֥אֿמֶר מֹשֶׁ֖הֿ אֶל־קֹ֑רַח שִׁמְעוּ־נָ֖א בְּנֵ֥י לֵוִֽי׃
[‏ט] הַמְעַ֣ט מִכֶּ֗ם כִּֽי־הִבְֿדִּיל֩ אֱלֹהֵ֨י יִשְׂרָאֵ֤ל אֶתְֿכֶֿם֙ מֵֽעֲדַֿ֣תֿ יִשְׂרָאֵ֔ל לְהַקְרִ֥יבֿ אֶתְֿכֶֿ֖ם אֵלָ֑יו לַֽעֲבֹ֗דֿ אֶתֿ־עֲבֹֿדַֿת֙ מִשְׁכַּ֣ן יְהֹוָ֔ה וְלַֽעֲמֹ֛דֿ לִפְֿנֵ֥י הָֽעֵדָֿ֖הֿ לְשָֽׁרְתָֽֿם׃
[‏י] וַיַּקְרֵב֙ אֹֽתְֿךָ֔ וְאֶתֿ־כָּל־אַחֶ֥יךָֿ בְֿנֵֽי־לֵוִ֖י אִתָּ֑ךְֿ וּבִֿקַּשְׁתֶּ֖ם גַּם־כְּהֻנָּֽהֿ׃
[‏יא] לָכֵ֗ן אַתָּה֙ וְכָֿל־עֲדָֿ֣תְֿךָ֔ הַנֹּֽעָדִֿ֖ים עַל־יְהֹוָ֑ה וְאַֽהֲרֹ֣ן מַהֿ־ה֔וּא כִּ֥י //כתיב// תל֖ונו //קרי// תַלִּ֖ינוּ עָלָֽיו׃
[‏יב] וַיִּשְׁלַ֣ח מֹשֶׁ֔הֿ לִקְרֹ֛א לְדָֿתָֿ֥ן וְלַֽאֲבִֿירָ֖ם בְּנֵ֣י אֱלִיאָ֑בֿ וַיֹּֽאֿמְר֖וּ לֹ֥א נַֽעֲלֶֽהֿ׃
[‏יג] הַמְעַ֗ט כִּ֤י הֶֽעֱלִיתָ֙נוּ֙ מֵאֶ֨רֶץ זָבַֿ֤תֿ חָלָב֙ וּדְֿבַ֔שׁ לַֽהֲמִיתֵֿ֖נוּ בַּמִּדְֿבָּ֑ר כִּֽי־תִֿשְׂתָּרֵ֥ר עָלֵ֖ינוּ גַּם־הִשְׂתָּרֵֽר׃
[שני] [‏יד] אַ֡ףֿ לֹ֣א אֶל־אֶרֶץ֩ זָבַ֨תֿ חָלָ֤בֿ וּדְֿבַֿשׁ֙ הֲבִֿ֣יאֹתָ֔נוּ וַתִּ֨תֶּן־לָ֔נוּ נַֽחֲלַ֖תֿ שָׂדֶֿ֣הֿ וָכָֿ֑רֶם הַֽעֵינֵ֞י הָֽאֲנָשִׁ֥ים הָהֵ֛ם תְּנַקֵּ֖ר לֹ֥א נַֽעֲלֶֽהֿ׃
[‏טו] וַיִּ֤חַר לְמֹשֶׁה֙ מְאֹ֔דֿ וַיֹּ֙אֿמֶר֙ אֶל־יְהֹוָ֔ה אַל־תֵּ֖פֶֿן אֶל־מִנְחָתָֿ֑ם ל֠אֺ חֲמ֨וֹר אֶחָ֤דֿ מֵהֶם֙ נָשָׂ֔אֿתִֿי וְלֹ֥א הֲרֵעֹ֖תִֿי אֶתֿ־אַחַ֥דֿ מֵהֶֽם׃
[‏טז] וַיֹּ֤אֿמֶר מֹשֶׁה֙ אֶל־קֹ֔רַח אַתָּה֙ וְכָֿל־עֲדָֿ֣תְֿךָ֔ הֱי֖וּ לִפְֿנֵ֣י יְהֹוָ֑ה אַתָּ֥הֿ וָהֵ֛ם וְאַֽהֲרֹ֖ן מָחָֽר׃
[‏יז] וּקְח֣וּ׀ אִ֣ישׁ מַחְתָּת֗וֹ וּנְתַֿתֶּ֤ם עֲלֵיהֶם֙ קְטֹ֔רֶתֿ וְהִקְרַבְֿתֶּ֞ם לִפְֿנֵ֤י יְהֹוָה֙ אִ֣ישׁ מַחְתָּת֔וֹ חֲמִשִּׁ֥ים וּמָאֿתַֿ֖יִם מַחְתֹּ֑תֿ וְאַתָּ֥הֿ וְאַֽהֲרֹ֖ן אִ֥ישׁ מַחְתָּתֽֿוֹ׃
[‏יח] וַיִּקְח֞וּ אִ֣ישׁ מַחְתָּת֗וֹ וַיִּתְּנ֤וּ עֲלֵיהֶם֙ אֵ֔שׁ וַיָּשִׂ֥ימוּ עֲלֵיהֶ֖ם קְטֹ֑רֶתֿ וַֽיַּעַמְד֗וּ פֶּ֛תַֿח אֹ֥הֶל מוֹעֵ֖דֿ וּמֹשֶׁ֥הֿ וְאַֽהֲרֹֽן׃
[‏יט] וַיַּקְהֵ֨ל עֲלֵיהֶ֥ם קֹ֙רַח֙ אֶתֿ־כָּל־הָ֣עֵדָ֔הֿ אֶל־פֶּ֖תַֿח אֹ֣הֶל מוֹעֵ֑דֿ וַיֵּרָ֥א כְֿבֽֿוֹדֿ־יְהֹוָ֖ה אֶל־כָּל־הָֽעֵדָֽֿהֿ׃ס
[שלישי] [‏כ] וַיְדַֿבֵּ֣ר יְהֹוָ֔ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹֽר׃
[‏כא] הִבָּ֣דְֿל֔וּ מִתּ֖וֹךְֿ הָֽעֵדָֿ֣הֿ הַזֹּ֑אֿתֿ וַאֲכַֿלֶּ֥הֿ אֹתָֿ֖ם כְּרָֽגַֿע׃
[‏כב] וַיִּפְּל֤וּ עַל־פְּנֵיהֶם֙ וַיֹּ֣אֿמְר֔וּ אֵ֕ל אֱלֹהֵ֥י הָֽרוּחֹ֖תֿ לְכָֿל־בָּשָׂ֑ר הָֽאִ֤ישׁ אֶחָד֙ יֶֽחֱטָ֔א וְעַ֥ל כָּל־הָֽעֵדָֿ֖הֿ תִּקְצֹֽףֿ׃ס
[‏כג] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כד] דַּבֵּ֥ר אֶל־הָֽעֵדָֿ֖הֿ לֵאֿמֹ֑ר הֵֽעָלוּ֙ מִסָּבִ֔יבֿ לְמִשְׁכַּן־קֹ֖רַח דָּתָֿ֥ן וַֽאֲבִֿירָֽם׃
[‏כה] וַיָּ֣קָם מֹשֶׁ֔הֿ וַיֵּ֖לֶךְֿ אֶל־דָּתָֿ֣ן וַֽאֲבִֿירָ֑ם וַיֵּֽלְכֿ֥וּ אַֽחֲרָ֖יו זִקְנֵ֥י יִשְׂרָאֵֽל׃
[‏כו] וַיְדַֿבֵּ֨ר אֶל־הָֽעֵדָ֜הֿ לֵאֿמֹ֗ר ס֣וּרוּ נָ֡א מֵעַל֩ אָֽהֳלֵ֨י הָֽאֲנָשִׁ֤ים הָֽרְשָׁעִים֙ הָאֵ֔לֶּהֿ וְאַל־תִּגְּע֖וּ בְּכָֿל־אֲשֶׁ֣ר לָהֶ֑ם פֶּן־תִּסָּפֿ֖וּ בְּכָֿל־חַטֹּאֿתָֽֿם׃
[‏כז] וַיֵּֽעָל֗וּ מֵעַ֧ל מִשְׁכַּן־קֹ֛רַח דָּתָֿ֥ן וַֽאֲבִֿירָ֖ם מִסָּבִֿ֑יבֿ וְדָֿתָ֨ן וַֽאֲבִֿירָ֜ם יָֽצְא֣וּ נִצָּבִ֗ים פֶּ֚תַֿח אָֽהֳלֵיהֶ֔ם וּנְשֵׁיהֶ֥ם וּבְֿנֵיהֶ֖ם וְטַפָּֽם׃
[‏כח] וַיֹּאֿמֶר֘ מֹשֶׁה֒ בְּזֹאֿת֙ תֵּֽדְֿע֔וּן כִּֽי־יְהֹוָ֣ה שְׁלָחַ֔נִי לַֽעֲשׂ֕וֹתֿ אֵ֥תֿ כָּל־‍ֽהַמַּֽעֲשִׂ֖ים הָאֵ֑לֶּהֿ כִּי־ל֖אֺ מִלִּבִּֽי׃
[‏כט] אִם־כְּמ֤וֹתֿ כָּל־הָֽאָדָֿם֙ יְמֻתֿ֣וּן אֵ֔לֶּהֿ וּפְֿקֻדַּת֙ כָּל־הָ֣אָדָ֔ם יִפָּקֵ֖דֿ עֲלֵיהֶ֑ם לֹ֥א יְהֹוָ֖ה שְׁלָחָֽנִי׃
[‏ל] וְאִם־בְּרִיאָ֞הֿ יִבְֿרָ֣א יְהֹוָ֗ה וּפָֽֿצְתָ֨הֿ הָֽאֲדָֿמָ֤הֿ אֶתֿ־פִּ֙יהָ֙ וּבָֽֿלְעָ֤הֿ אֹתָֿם֙ וְאֶתֿ־כָּל־אֲשֶׁ֣ר לָהֶ֔ם וְיָֽרְדֿ֥וּ חַיִּ֖ים שְׁאֹ֑לָהֿ וִֽידַֿעְתֶּ֕ם כִּ֧י נִֽאֲצ֛וּ הָֽאֲנָשִׁ֥ים הָאֵ֖לֶּהֿ אֶתֿ־יְהֹוָֽה׃
[‏לא] ‍ֽוַיְהִי֙ כְּכַֿלֹּת֔וֹ לְדַֿבֵּ֕ר אֵ֥תֿ כָּל־הַדְּבָֿרִ֖ים הָאֵ֑לֶּהֿ וַתִּבָּקַ֥ע הָֽאֲדָֿמָ֖הֿ אֲשֶׁ֥ר תַּחְתֵּיהֶֽם׃
[‏לב] וַתִּפְֿתַּ֤ח הָאָ֙רֶץ֙ אֶתֿ־פִּ֔יהָ וַתִּבְֿלַ֥ע אֹתָֿ֖ם וְאֶתֿ־בָּֽתֵּיהֶ֑ם וְאֵ֤תֿ כָּל־הָֽאָדָֿם֙ אֲשֶׁ֣ר לְקֹ֔רַח וְאֵ֖תֿ כָּל־הָֽרְכֽֿוּשׁ׃
[‏לג] וַיֵּ֨רְד֜וּ הֵ֣ם וְכָֿל־אֲשֶׁ֥ר לָהֶ֛ם חַיִּ֖ים שְׁאֹ֑לָהֿ וַתְּכַֿ֤ס עֲלֵיהֶם֙ הָאָ֔רֶץ וַיֹּֽאֿבְֿדֿ֖וּ מִתּ֥וֹךְֿ הַקָּהָֽל׃
[‏לד] וְכָֿל־יִשְׂרָאֵ֗ל אֲשֶׁ֛ר סְבִֿיבֹֽֿתֵֿיהֶ֖ם נָ֣סוּ לְקֹלָ֑ם כִּ֣י אָֽמְר֔וּ פֶּן־תִּבְֿלָעֵ֖נוּ הָאָֽרֶץ׃
[‏לה] וְאֵ֥שׁ יָֽצְאָ֖הֿ מֵאֵ֣תֿ יְהֹוָ֑ה וַתֹּ֗אֿכַֿל אֵ֣תֿ הַֽחֲמִשִּׁ֤ים וּמָאֿתַ֙יִם֙ אִ֔ישׁ מַקְרִיבֵֿ֖י הַקְּטֹֽרֶתֿ׃ס

פרק יז
[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] אֱמֹ֨ר אֶֽל־אֶלְעָזָ֜ר בֶּן־אַֽהֲרֹ֣ן הַכֹּהֵ֗ן וְיָרֵ֤ם אֶתֿ־הַמַּחְתֹּת֙ מִבֵּ֣ין הַשְּׂרֵפָ֔הֿ וְאֶתֿ־הָאֵ֖שׁ זְרֵהֿ־הָ֑לְאָהֿ כִּ֖י קָדֵֽֿשׁוּ׃
[‏ג] אֵ֡תֿ מַחְתּוֹת֩ הַֽחַטָּאִ֨ים הָאֵ֜לֶּהֿ בְּנַפְֿשֹׁתָ֗ם וְעָשׂ֨וּ אֹתָ֜ם רִקֻּעֵ֤י פַֿחִים֙ צִפּ֣וּי לַמִּזְבֵּ֔חַ כִּֽי־הִקְרִיבֻֿ֥ם לִפְֿנֵֽי־יְהֹוָ֖ה וַיִּקְדָּ֑שׁוּ וְיִֽהְי֥וּ לְא֖וֹתֿ לִבְֿנֵ֥י יִשְׂרָאֵֽל׃
[‏ד] וַיִּקַּ֞ח אֶלְעָזָ֣ר הַכֹּהֵ֗ן אֵ֚תֿ מַחְתּ֣וֹתֿ הַנְּחֹ֔שֶׁתֿ אֲשֶׁ֥ר הִקְרִ֖יבֿוּ הַשְּׂרֻפִֿ֑ים ‍ֽוַיְרַקְּע֖וּם צִפּ֥וּי לַמִּזְבֵּֽחַ׃
[‏ה] זִכָּר֞וֹן לִבְֿנֵ֣י יִשְׂרָאֵ֗ל לְ֠מַעַן אֲשֶׁ֨ר לֹֽא־יִקְרַ֜בֿ אִ֣ישׁ זָ֗ר אֲ֠שֶׁר לֹ֣א מִזֶּ֤רַע אַֽהֲרֹן֙ ה֔וּא לְהַקְטִ֥יר קְטֹ֖רֶתֿ לִפְֿנֵ֣י יְהֹוָ֑ה וְלֹא־יִֽהְיֶ֤הֿ כְֿקֹ֙רַח֙ וְכַֿ֣עֲדָֿת֔וֹ כַּֽאֲשֶׁ֨ר דִּבֶּ֧ר יְהֹוָ֛ה בְּיַדֿ־מֹשֶׁ֖הֿ לֽוֹ׃פ
[‏ו] וַיִּלֹּ֜נוּ כָּל־עֲדַֿ֤תֿ בְּנֵֽי־יִשְׂרָאֵל֙ מִֽמָּ֣חֳרָ֔תֿ עַל־מֹשֶׁ֥הֿ וְעַֽל־אַֽהֲרֹ֖ן לֵאֿמֹ֑ר אַתֶּ֥ם הֲמִתֶּ֖ם אֶתֿ־עַ֥ם יְהֹוָֽה׃
[‏ז] וַיְהִ֗י בְּהִקָּהֵ֤ל הָֽעֵדָֿה֙ עַל־מֹשֶׁ֣הֿ וְעַֽל־אַֽהֲרֹ֔ן וַיִּפְֿנוּ֙ אֶל־אֹ֣הֶל מוֹעֵ֔דֿ וְהִנֵּ֥הֿ כִֿסָּ֖הוּ הֶֽעָנָ֑ן וַיֵּרָ֖א כְּבֿ֥וֹדֿ יְהֹוָֽה׃
[‏ח] וַיָּבֹֿ֤א מֹשֶׁה֙ וְאַֽהֲרֹ֔ן אֶל־פְּנֵ֖י אֹ֥הֶל מוֹעֵֽדֿ׃ס
[רביעי] [‏ט] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏י] הֵרֹ֗מּוּ מִתּוֹךְ֙ הָֽעֵדָֿ֣הֿ הַזֹּ֔אֿתֿ וַֽאֲכַֿלֶּ֥הֿ אֹתָֿ֖ם כְּרָ֑גַֿע ‍ֽוַיִּפְּל֖וּ עַל־פְּנֵיהֶֽם׃
[‏יא] וַיֹּ֨אֿמֶר מֹשֶׁ֜הֿ אֶֽל־אַֽהֲרֹ֗ן קַ֣ח אֶתֿ־הַ֠מַּחְתָּהֿ וְתֶֿן־עָלֶ֨יהָ אֵ֜שׁ מֵעַ֤ל הַמִּזְבֵּ֙חַ֙ וְשִׂ֣ים קְטֹ֔רֶתֿ וְהוֹלֵ֧ךְֿ מְהֵרָ֛הֿ אֶל־הָֽעֵדָֿ֖הֿ וְכַֿפֵּ֣ר עֲלֵיהֶ֑ם כִּֽי־יָצָ֥א הַקֶּ֛צֶףֿ מִלִּפְֿנֵ֥י יְהֹוָ֖ה הֵחֵ֥ל הַנָּֽגֶֿףֿ׃
[‏יב] וַיִּקַּ֨ח אַֽהֲרֹ֜ן כַּֽאֲשֶׁ֣ר׀ דִּבֶּ֣ר מֹשֶׁ֗הֿ וַיָּ֙רָץ֙ אֶל־תּ֣וֹךְֿ הַקָּהָ֔ל וְהִנֵּ֛הֿ הֵחֵ֥ל הַנֶּ֖גֶֿףֿ בָּעָ֑ם וַיִּתֵּן֙ אֶֽתֿ־הַקְּטֹ֔רֶתֿ וַיְכַֿפֵּ֖ר עַל־הָעָֽם׃
[‏יג] וַיַּֽעֲמֹ֥דֿ בֵּֽין־הַמֵּתִֿ֖ים וּבֵֿ֣ין הַֽחַיִּ֑ים וַתֵּֽעָצַ֖ר הַמַּגֵּפָֽֿהֿ׃
[‏יד] וַיִּֽהְי֗וּ הַמֵּתִֿים֙ בַּמַּגֵּפָ֔הֿ אַרְבָּעָ֥הֿ עָשָׂ֛ר אֶ֖לֶףֿ וּשְׁבַֿ֣ע מֵא֑וֹתֿ מִלְּבַֿ֥דֿ הַמֵּתִֿ֖ים עַל־דְּבַֿר־קֹֽרַח׃
[‏טו] וַיָּ֤שָׁבֿ אַֽהֲרֹן֙ אֶל־מֹשֶׁ֔הֿ אֶל־פֶּ֖תַֿח אֹ֣הֶל מוֹעֵ֑דֿ וְהַמַּגֵּפָֿ֖הֿ נֶֽעֱצָֽרָהֿ׃פ
[חמישי] [‏טז] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יז] דַּבֵּ֣ר׀ אֶל־בְּנֵ֣י יִשְׂרָאֵ֗ל וְקַ֣ח מֵֽאִתָּ֡ם מַטֶּ֣הֿ מַטֶּה֩ לְבֵ֨יתֿ אָ֜בֿ מֵאֵ֤תֿ כָּל־נְשִֽׂיאֵהֶם֙ לְבֵֿ֣יתֿ אֲבֹֿתָ֔ם שְׁנֵ֥ים עָשָׂ֖ר מַטּ֑וֹתֿ אִ֣ישׁ אֶתֿ־שְׁמ֔וֹ תִּכְֿתֹּ֖בֿ עַל־מַטֵּֽהוּ׃
[‏יח] וְאֵת֙ שֵׁ֣ם אַֽהֲרֹ֔ן תִּכְֿתֹּ֖בֿ עַל־מַטֵּ֣הֿ לֵוִ֑י כִּ֚י מַטֶּ֣הֿ אֶחָ֔דֿ לְרֹ֖אֿשׁ בֵּ֥יתֿ אֲבֿוֹתָֽֿם׃
[‏יט] וְהִנַּחְתָּ֖ם בְּאֹ֣הֶל מוֹעֵ֑דֿ לִפְֿנֵי֙ הָֽעֵד֔וּתֿ אֲשֶׁ֛ר אִוָּעֵ֥דֿ לָכֶֿ֖ם שָֽׁמָּהֿ׃
[‏כ] וְהָיָ֗הֿ הָאִ֛ישׁ אֲשֶׁ֥ר אֶבְֿחַר־בּ֖וֹ מַטֵּ֣הוּ יִפְֿרָ֑ח וַֽהֲשִׁכֹּתִֿ֣י מֵֽעָלַ֗י אֶתֿ־תְּלֻנּוֹת֙ בְּנֵ֣י יִשְׂרָאֵ֔ל אֲשֶׁ֛ר הֵ֥ם מַלִּינִ֖ם עֲלֵיכֶֽֿם׃
[‏כא] וַיְדַֿבֵּ֨ר מֹשֶׁ֜הֿ אֶל־בְּנֵ֣י יִשְׂרָאֵ֗ל וַיִּתְּנ֣וּ אֵלָ֣יו׀ כָּל־נְשִֽׂיאֵיהֶ֡ם מַטֶּה֩ לְנָשִׂ֨יא אֶחָ֜דֿ מַטֶּ֨הֿ לְנָשִׂ֤יא אֶחָד֙ לְבֵֿ֣יתֿ אֲבֹֿתָ֔ם שְׁנֵ֥ים עָשָׂ֖ר מַטּ֑וֹתֿ וּמַטֵּ֥הֿ אַֽהֲרֹ֖ן בְּתֿ֥וֹךְֿ מַטּוֹתָֽֿם׃
[‏כב] וַיַּנַּ֥ח מֹשֶׁ֛הֿ אֶתֿ־הַמַּטֹּ֖תֿ לִפְֿנֵ֣י יְהֹוָ֑ה בְּאֹ֖הֶל הָֽעֵדֻֽֿתֿ׃
[‏כג] וַיְהִ֣י מִֽמָּֽחֳרָ֗תֿ וַיָּבֹֿ֤א מֹשֶׁה֙ אֶל־אֹ֣הֶל הָֽעֵד֔וּתֿ וְהִנֵּ֛הֿ פָּרַ֥ח מַטֵּהֿ־אַֽהֲרֹ֖ן לְבֵֿ֣יתֿ לֵוִ֑י וַיֹּ֤צֵ֥א פֶ֙רַח֙ וַיָּ֣צֵ֥ץ צִ֔יץ וַיִּגְֿמֹ֖ל שְׁקֵדִֽֿים׃
[‏כד] וַיֹּצֵ֨א מֹשֶׁ֤הֿ אֶתֿ־כָּל־הַמַּטֹּת֙ מִלִּפְֿנֵ֣י יְהֹוָ֔ה אֶֽל־כָּל־בְּנֵ֖י יִשְׂרָאֵ֑ל וַיִּרְא֥וּ וַיִּקְח֖וּ אִ֥ישׁ מַטֵּֽהוּ׃פ
[ששי] [‏כה] וַיֹּ֨אֿמֶר יְהֹוָ֜ה אֶל־מֹשֶׁ֗הֿ הָשֵׁ֞בֿ אֶתֿ־מַטֵּ֤הֿ אַֽהֲרֹן֙ לִפְֿנֵ֣י הָֽעֵד֔וּתֿ לְמִשְׁמֶ֥רֶתֿ לְא֖וֹתֿ לִבְֿנֵי־מֶ֑רִי וּתְֿכַֿ֧ל תְּלֽוּנֹּתָֿ֛ם מֵֽעָלַ֖י וְלֹ֥א יָמֻֽתֿוּ׃
[‏כו] וַיַּ֖עַשׂ מֹשֶׁ֑הֿ כַּֽאֲשֶׁ֨ר צִוָּ֧הֿ יְהֹוָ֛ה אֹתֿ֖וֹ כֵּ֥ן עָשָֽׂהֿ׃פ
[‏כז] וַיֹּֽאֿמְרוּ֙ בְּנֵ֣י יִשְׂרָאֵ֔ל אֶל־מֹשֶׁ֖הֿ לֵאֿמֹ֑ר הֵ֥ן גָּוַ֛עְנוּ אָבַֿ֖דְֿנוּ כֻּלָּ֥נוּ אָבַֽֿדְֿנוּ׃
[‏כח] כֹּ֣ל הַקָּרֵ֧בֿ׀ הַקָּרֵ֛בֿ אֶל־מִשְׁכַּ֥ן יְהֹוָ֖ה יָמ֑וּתֿ הַאִ֥ם תַּ֖מְנוּ לִגְֿוֹֽעַ׃ס

פרק יח
[‏א] וַיֹּ֤אֿמֶר יְהֹוָה֙ אֶֽל־אַֽהֲרֹ֔ן אַתָּ֗הֿ וּבָֿנֶ֤יךָֿ וּבֵֽֿיתֿ־אָבִ֙יךָ֙ אִתָּ֔ךְֿ תִּשְׂא֖וּ אֶתֿ־עֲוֹ֣ן הַמִּקְדָּ֑שׁ וְאַתָּה֙ וּבָֿנֶ֣יךָֿ אִתָּ֔ךְֿ תִּשְׂא֖וּ אֶתֿ־עֲוֹ֥ן כְּהֻנַּתְֿכֶֽֿם׃
[‏ב] וְגַֿ֣ם אֶתֿ־אַחֶיךָ֩ מַטֵּ֨הֿ לֵוִ֜י שֵׁ֤בֶֿט אָבִ֙יךָ֙ הַקְרֵ֣בֿ אִתָּ֔ךְֿ וְיִלָּו֥וּ עָלֶ֖יךָֿ וִֽישָֽׁרְתֿ֑וּךָֿ וְאַתָּה֙ וּבָֿנֶ֣יךָֿ אִתָּ֔ךְֿ לִפְֿנֵ֖י אֹ֥הֶל הָֽעֵדֻֽֿתֿ׃
[‏ג] וְשָֽׁמְרוּ֙ מִֽשְׁמַרְתְּךָ֔ וּמִשְׁמֶ֖רֶתֿ כָּל־הָאֹ֑הֶל אַךְ֩ אֶל־כְּלֵ֨י הַקֹּ֤דֶֿשׁ וְאֶל־הַמִּזְבֵּ֙חַ֙ לֹ֣א יִקְרָ֔בֿוּ וְלֹֽא־יָמֻ֥תֿוּ גַֿם־הֵ֖ם גַּם־אַתֶּֽם׃
[‏ד] וְנִלְו֣וּ עָלֶ֔יךָֿ וְשָֽׁמְר֗וּ אֶתֿ־מִשְׁמֶ֙רֶת֙ אֹ֣הֶל מוֹעֵ֔דֿ לְכֹֿ֖ל עֲבֹֿדַֿ֣תֿ הָאֹ֑הֶל וְזָ֖ר לֹֽא־יִקְרַ֥בֿ אֲלֵיכֶֽֿם׃
[‏ה] וּשְׁמַרְתֶּ֗ם אֵ֚תֿ מִשְׁמֶ֣רֶתֿ הַקֹּ֔דֶֿשׁ וְאֵ֖תֿ מִשְׁמֶ֣רֶתֿ הַמִּזְבֵּ֑חַ וְלֹא־יִֽהְיֶ֥הֿ ע֛וֹדֿ קֶ֖צֶףֿ עַל־בְּנֵ֥י יִשְׂרָאֵֽל׃
[‏ו] וַֽאֲנִ֗י הִנֵּ֤הֿ לָקַ֙חְתִּי֙ אֶתֿ־אֲחֵיכֶֿ֣ם הַֽלְוִיִּ֔ם מִתּ֖וֹךְֿ בְּנֵ֣י יִשְׂרָאֵ֑ל לָכֶ֞ם מַתָּנָ֤הֿ נְתֻֿנִים֙ לַֽיהֹוָ֔ה לַֽעֲבֹ֕דֿ אֶתֿ־עֲבֹֿדַֿ֖תֿ אֹ֥הֶל מוֹעֵֽדֿ׃
[‏ז] וְאַתָּ֣הֿ וּבָֿנֶ֣יךָֿ אִ֠תְּךָֿ תִּשְׁמְר֨וּ אֶתֿ־כְּהֻנַּתְֿכֶ֜ם לְכָֿל־דְּבַֿ֧ר הַמִּזְבֵּ֛חַ וּלְמִבֵּ֥יתֿ לַפָּרֹ֖כֶֿתֿ וַֽעֲבַֿדְֿתֶּ֑ם עֲבֹֿדַֿ֣תֿ מַתָּנָ֗הֿ אֶתֵּן֙ אֶתֿ־כְּהֻנַּתְֿכֶ֔ם וְהַזָּ֥ר הַקָּרֵ֖בֿ יוּמָֽתֿ׃פ
[‏ח] וַיְדַֿבֵּ֣ר יְהֹוָה֘ אֶֽל־אַֽהֲרֹן֒ וַֽאֲנִי֙ הִנֵּ֣הֿ נָתַֿ֣תִּי לְךָ֔ אֶתֿ־מִשְׁמֶ֖רֶתֿ תְּרֽוּמֹתָֿ֑י לְכָֿל־קָדְֿשֵׁ֣י בְֿנֵֽי־יִ֠שְׂרָאֵל לְךָ֙ נְתַֿתִּ֧ים לְמָשְׁחָ֛הֿ וּלְבָֿנֶ֖יךָֿ לְחָק־עוֹלָֽם׃
[‏ט] זֶ֣הֿ יִֽהְיֶ֥הֿ לְךָֿ֛ מִקֹּ֥דֶֿשׁ הַקֳּדָֿשִׁ֖ים מִן־הָאֵ֑שׁ כָּל־קָ֠רְבָּנָם ‍ֽלְכָֿל־מִנְחָתָ֞ם וּלְכָֿל־חַטָּאֿתָ֗ם וּלְכָֿל־אֲשָׁמָם֙ אֲשֶׁ֣ר יָשִׁ֣יבֿוּ לִ֔י קֹ֣דֶֿשׁ קָֽדָֿשִׁ֥ים לְךָֿ֛ ה֖וּא וּלְבָֿנֶֽיךָֿ׃
[‏י] בְּקֹ֥דֶֿשׁ הַקֳּדָֿשִׁ֖ים תֹּֽאֿכְֿלֶ֑נּוּ כָּל־זָכָֿר֙ יֹאֿכַֿ֣ל אֹת֔וֹ קֹ֖דֶֿשׁ יִֽהְיֶהֿ־לָּֽךְֿ׃
[‏יא] וְזֶהֿ־לְּךָ֞ תְּרוּמַ֣תֿ מַתָּנָ֗ם לְכָֿל־תְּנוּפֹֿת֘ בְּנֵ֣י יִשְׂרָאֵל֒ לְךָֿ֣ נְתַֿתִּ֗ים וּלְבָֿנֶ֧יךָֿ וְלִבְֿנֹתֶֿ֛יךָֿ אִתְּךָֿ֖ לְחָק־עוֹלָ֑ם כָּל־טָה֥וֹר בְּבֵֽֿיתְֿךָֿ֖ יֹאֿכַֿ֥ל אֹתֽֿוֹ׃
[‏יב] כֹּ֚ל חֵ֣לֶבֿ יִצְהָ֔ר וְכָֿל־חֵ֖לֶבֿ תִּיר֣וֹשׁ וְדָֿגָֿ֑ן רֵֽאֿשִׁיתָֿ֛ם אֲשֶׁר־יִתְּנ֥וּ לַֽיהֹוָ֖ה לְךָֿ֥ נְתַֿתִּֽים׃
[‏יג] בִּכּוּרֵ֞י כָּל־אֲשֶׁ֧ר בְּאַרְצָ֛ם אֲשֶׁר־יָבִֿ֥יאוּ לַֽיהֹוָ֖ה לְךָֿ֣ יִֽהְיֶ֑הֿ כָּל־טָה֥וֹר בְּבֵֽֿיתְֿךָֿ֖ יֹֽאֿכְֿלֶֽנּוּ׃
[‏יד] כָּל־חֵ֥רֶם בְּיִשְׂרָאֵ֖ל לְךָֿ֥ יִֽהְיֶֽהֿ׃
[‏טו] כָּל־פֶּ֣טֶר רֶ֠חֶם ‍ֽלְכָֿל־בָּשָׂ֞ר אֲשֶׁר־יַקְרִ֧יבֿוּ לַֽיהֹוָ֛ה בָּֽאָדָֿ֥ם וּבַֿבְּהֵמָ֖הֿ יִֽהְיֶהֿ־לָּ֑ךְֿ אַ֣ךְֿ׀ פָּדֹֿ֣הֿ תִֿפְֿדֶּ֗הֿ אֵ֚תֿ בְּכֿ֣וֹר הָֽאָדָ֔ם וְאֵ֛תֿ בְּכֽֿוֹר־הַבְּהֵמָ֥הֿ הַטְּמֵאָ֖הֿ תִּפְֿדֶּֽהֿ׃
[‏טז] וּפְֿדֿוּיָו֙ מִבֶּן־חֹ֣דֶֿשׁ תִּפְֿדֶּ֔הֿ בְּעֶ֨רְכְּךָ֔ כֶּ֛סֶףֿ חֲמֵ֥שֶׁתֿ שְׁקָלִ֖ים בְּשֶׁ֣קֶל הַקֹּ֑דֶֿשׁ עֶשְׂרִ֥ים גֵּרָ֖הֿ הֽוּא׃
[‏יז] אַ֣ךְֿ בְּֽכֿוֹר־שׁ֡וֹר אֽוֹ־בְֿכ֨וֹר כֶּ֜שֶׂבֿ אֽוֹ־בְֿכֿ֥וֹר עֵ֛ז לֹ֥א תִֿפְֿדֶּ֖הֿ קֹ֣דֶֿשׁ הֵ֑ם אֶתֿ־דָּמָ֞ם תִּזְרֹ֤ק עַל־הַמִּזְבֵּ֙חַ֙ וְאֶתֿ־חֶלְבָּ֣ם תַּקְטִ֔יר אִשֶּׁ֛הֿ לְרֵ֥יחַ נִיחֹ֖חַ לַֽיהֹוָֽה׃
[‏יח] וּבְֿשָׂרָ֖ם יִֽהְיֶהֿ־לָּ֑ךְֿ כַּֽחֲזֵ֧הֿ הַתְּנוּפָֿ֛הֿ וּכְֿשׁ֥וֹק הַיָּמִ֖ין לְךָֿ֥ יִֽהְיֶֽהֿ׃
[‏יט] כֹּ֣ל׀ תְּרוּמֹ֣תֿ הַקֳּדָֿשִׁ֗ים אֲשֶׁ֨ר יָרִ֥ימוּ בְֿנֵֽי־יִשְׂרָאֵל֘ לַֽיהֹוָה֒ נָתַֿ֣תִּי לְךָ֗ וּלְבָֿנֶ֧יךָֿ וְלִבְֿנֹתֶֿ֛יךָֿ אִתְּךָֿ֖ לְחָק־עוֹלָ֑ם בְּרִית֩ מֶ֨לַח עוֹלָ֥ם הִוא֙ לִפְֿנֵ֣י יְהֹוָ֔ה לְךָֿ֖ וּלְזַרְעֲךָֿ֥ אִתָּֽךְֿ׃
[‏כ] וַיֹּ֨אֿמֶר יְהֹוָ֜ה אֶֽל־אַֽהֲרֹ֗ן בְּאַרְצָם֙ לֹ֣א תִֿנְחָ֔ל וְחֵ֕לֶק לֹא־יִֽהְיֶ֥הֿ לְךָֿ֖ בְּתֿוֹכָֿ֑ם אֲנִ֤י חֶלְקְךָ֙ וְנַֽחֲלָ֣תְֿךָ֔ בְּתֿ֖וֹךְֿ בְּנֵ֥י יִשְׂרָאֵֽל׃ס
[שביעי] [‏כא] וְלִבְֿנֵ֣י לֵוִ֔י הִנֵּ֥הֿ נָתַֿ֛תִּי כָּל־מַֽעֲשֵׂ֥ר בְּיִשְׂרָאֵ֖ל לְנַֽחֲלָ֑הֿ חֵ֤לֶףֿ עֲבֹֽֿדָֿתָֿם֙ אֲשֶׁר־הֵ֣ם עֹֽבְֿדִ֔ים אֶתֿ־עֲבֹֿדַֿ֖תֿ אֹ֥הֶל מוֹעֵֽדֿ׃
[‏כב] וְלֹֽא־יִקְרְבֿ֥וּ ע֛וֹדֿ בְּנֵ֥י יִשְׂרָאֵ֖ל אֶל־אֹ֣הֶל מוֹעֵ֑דֿ לָשֵׂ֥אֿתֿ חֵ֖טְא לָמֽוּתֿ׃
[‏כג] וְעָבַ֨דֿ הַלֵּוִ֜י ה֗וּא אֶתֿ־עֲבֹֿדַֿת֙ אֹ֣הֶל מוֹעֵ֔דֿ וְהֵ֖ם יִשְׂא֣וּ עֲוֹנָ֑ם חֻקַּ֤תֿ עוֹלָם֙ לְדֹֿרֹ֣תֵֿיכֶ֔ם וּבְֿתֿוֹךְ֙ בְּנֵ֣י יִשְׂרָאֵ֔ל לֹ֥א יִנְחֲל֖וּ נַֽחֲלָֽהֿ׃
[‏כד] כִּ֞י אֶתֿ־מַעְשַׂ֣ר בְּנֵֽי־יִשְׂרָאֵ֗ל אֲשֶׁ֨ר יָרִ֤ימוּ לַֽיהֹוָה֙ תְּרוּמָ֔הֿ נָתַֿ֥תִּי לַֽלְוִיִּ֖ם לְנַֽחֲלָ֑הֿ עַל־כֵּן֙ אָמַ֣רְתִּי לָהֶ֔ם בְּתֿוֹךְ֙ בְּנֵ֣י יִשְׂרָאֵ֔ל לֹ֥א יִנְחֲל֖וּ נַֽחֲלָֽהֿ׃פ
[‏כה] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כו] וְאֶל־הַֽלְוִיִּ֣ם תְּדַֿבֵּר֘ וְאָֽמַרְתָּ֣ אֲלֵהֶם֒ כִּֽי־תִ֠קְחוּ מֵאֵ֨תֿ בְּנֵֽי־יִשְׂרָאֵ֜ל אֶתֿ־‍ֽהַמַּֽעֲשֵׂ֗ר אֲשֶׁ֨ר נָתַֿ֧תִּי לָכֶֿ֛ם מֵֽאִתָּ֖ם בְּנַֽחֲלַתְֿכֶֿ֑ם וַֽהֲרֵֽמֹתֶֿ֤ם מִמֶּ֙נּוּ֙ תְּרוּמַ֣תֿ יְהֹוָ֔ה מַֽעֲשֵׂ֖ר מִן־‍ֽהַמַּֽעֲשֵֽׂר׃
[‏כז] וְנֶחְשַׁ֥בֿ לָכֶֿ֖ם תְּרֽוּמַתְֿכֶֿ֑ם כַּדָּגָֿן֙ מִן־הַגֹּ֔רֶן וְכַֽֿמְלֵאָ֖הֿ מִן־הַיָּֽקֶבֿ׃
[‏כח] כֵּ֣ן תָּרִ֤ימוּ גַֿם־אַתֶּם֙ תְּרוּמַ֣תֿ יְהֹוָ֔ה מִכֹּל֙ מַעְשְׂרֹ֣תֵֿיכֶ֔ם אֲשֶׁ֣ר תִּקְח֔וּ מֵאֵ֖תֿ בְּנֵ֣י יִשְׂרָאֵ֑ל וּנְתַֿתֶּ֤ם מִמֶּ֙נּוּ֙ אֶתֿ־תְּרוּמַ֣תֿ יְהֹוָ֔ה לְאַֽהֲרֹ֖ן הַכֹּהֵֽן׃
[‏כט] מִכֹּל֙ מַתְּנֹ֣תֵֿיכֶ֔ם תָּרִ֕ימוּ אֵ֖תֿ כָּל־תְּרוּמַ֣תֿ יְהֹוָ֑ה מִכָּ֨ל־חֶלְבּ֔וֹ אֶתֿ־מִקְדְּשׁ֖וֹ מִמֶּֽנּוּ׃
[מפטיר] [‏ל] וְאָֽמַרְתָּ֖ אֲלֵהֶ֑ם בַּֽהֲרִֽימְכֶֿ֤ם אֶתֿ־חֶלְבּוֹ֙ מִמֶּ֔נּוּ וְנֶחְשַׁב֙ לַֽלְוִיִּ֔ם כִּתְֿבֿוּאַ֥תֿ גֹּ֖רֶן וְכִֿתְֿבֿוּאַ֥תֿ יָֽקֶבֿ׃
[‏לא] וַֽאֲכַֿלְתֶּ֤ם אֹתֿוֹ֙ בְּכָֿל־מָק֔וֹם אַתֶּ֖ם וּבֵֽֿיתְֿכֶֿ֑ם כִּֽי־שָׂכָֿ֥ר הוּא֙ לָכֶ֔ם חֵ֥לֶףֿ עֲבֹֽֿדַֿתְֿכֶֿ֖ם בְּאֹ֥הֶל מוֹעֵֽדֿ׃
[‏לב] וְלֹֽא־תִֿשְׂא֤וּ עָלָיו֙ חֵ֔טְא בַּֽהֲרִֽימְכֶֿ֥ם אֶתֿ־חֶלְבּ֖וֹ מִמֶּ֑נּוּ וְאֶתֿ־קָדְֿשֵׁ֧י בְֿנֵֽי־יִשְׂרָאֵ֛ל לֹ֥א תְֿחַלְּל֖וּ וְלֹ֥א תָֿמֽוּתֿוּ׃פ

פרק יט
‏{פרשת חקת}[‏א] וַיְדַֿבֵּ֣ר יְהֹוָ֔ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹֽר׃
[‏ב] זֹ֚אֿתֿ חֻקַּ֣תֿ הַתּוֹרָ֔הֿ אֲשֶׁר־צִוָּ֥הֿ יְהֹוָ֖ה לֵאֿמֹ֑ר דַּבֵּ֣ר׀ אֶל־בְּנֵ֣י יִשְׂרָאֵ֗ל וְיִקְח֣וּ אֵלֶיךָ֩ פָֿרָ֨הֿ אֲדֻֿמָּ֜הֿ תְּמִימָ֗הֿ אֲשֶׁ֤ר אֵֽין־בָּהּ֙ מ֔וּם אֲשֶׁ֛ר לֹֽא־עָלָ֥הֿ עָלֶ֖יהָ עֹֽל׃
[‏ג] וּנְתַֿתֶּ֣ם אֹתָ֔הּ אֶל־אֶלְעָזָ֖ר הַכֹּהֵ֑ן וְהוֹצִ֤יא אֹתָֿהּ֙ אֶל־מִח֣וּץ ‍ֽלַמַּֽחֲנֶ֔הֿ וְשָׁחַ֥ט אֹתָֿ֖הּ לְפָֿנָֽיו׃
[‏ד] וְלָקַ֞ח אֶלְעָזָ֧ר הַכֹּהֵ֛ן מִדָּמָ֖הּ בְּאֶצְבָּע֑וֹ וְהִזָּ֞הֿ אֶל־נֹ֨כַֿח פְּנֵ֧י אֹֽהֶל־מוֹעֵ֛דֿ מִדָּמָ֖הּ שֶׁ֥בַֿע פְּעָמִֽים׃
[‏ה] וְשָׂרַ֥ףֿ אֶתֿ־הַפָּרָ֖הֿ לְעֵינָ֑יו אֶתֿ־עֹרָ֤הּ וְאֶתֿ־בְּשָׂרָהּ֙ וְאֶתֿ־דָּמָ֔הּ עַל־פִּרְשָׁ֖הּ יִשְׂרֹֽףֿ׃
[‏ו] וְלָקַ֣ח הַכֹּהֵ֗ן עֵ֥ץ אֶ֛רֶז וְאֵז֖וֹבֿ וּשְׁנִ֣י תֿוֹלָ֑עַתֿ וְהִשְׁלִ֕יךְֿ אֶל־תּ֖וֹךְֿ שְׂרֵפַֿ֥תֿ הַפָּרָֽהֿ׃
[‏ז] וְכִֿבֶּ֨ס בְּגָֿדָ֜יו הַכֹּהֵ֗ן וְרָחַ֤ץ בְּשָׂרוֹ֙ בַּמַּ֔יִם וְאַחַ֖ר יָבֹֿ֣א אֶל־‍ֽהַמַּֽחֲנֶ֑הֿ וְטָמֵ֥א הַכֹּהֵ֖ן עַדֿ־הָעָֽרֶבֿ׃
[‏ח] וְהַשֹּׂרֵ֣ףֿ אֹתָ֔הּ יְכַֿבֵּ֤ס בְּגָֿדָֿיו֙ בַּמַּ֔יִם וְרָחַ֥ץ בְּשָׂר֖וֹ בַּמָּ֑יִם וְטָמֵ֖א עַדֿ־הָעָֽרֶבֿ׃
[‏ט] וְאָסַ֣ףֿ׀ אִ֣ישׁ טָה֗וֹר אֵ֚תֿ אֵ֣פֶֿר הַפָּרָ֔הֿ וְהִנִּ֛יחַ מִח֥וּץ ‍ֽלַמַּֽחֲנֶ֖הֿ בְּמָק֣וֹם טָה֑וֹר וְ֠הָֽיְתָֿהֿ לַֽעֲדַ֨תֿ בְּנֵֽי־יִשְׂרָאֵ֧ל לְמִשְׁמֶ֛רֶתֿ לְמֵ֥י נִדָּ֖הֿ חַטָּ֥אֿתֿ הִֽוא׃
[‏י] וְ֠כִֿבֶּס הָֽאֹסֵ֨ףֿ אֶתֿ־אֵ֤פֶֿר הַפָּרָה֙ אֶתֿ־בְּגָֿדָ֔יו וְטָמֵ֖א עַדֿ־הָעָ֑רֶבֿ וְהָֽיְתָ֞הֿ לִבְֿנֵ֣י יִשְׂרָאֵ֗ל וְלַגֵּ֛ר הַגָּ֥ר בְּתֿוֹכָֿ֖ם לְחֻקַּ֥תֿ עוֹלָֽם׃
[‏יא] הַנֹּגֵֿ֥עַ בְּמֵ֖תֿ לְכָֿל־נֶ֣פֶֿשׁ אָדָֿ֑ם וְטָמֵ֖א שִׁבְֿעַ֥תֿ יָמִֽים׃
[‏יב] ה֣וּא יִתְֿחַטָּא־ב֞וֹ בַּיּ֧וֹם הַשְּׁלִישִׁ֛י וּבַֿיּ֥וֹם הַשְּׁבִֿיעִ֖י יִטְהָ֑ר וְאִם־ל֨אֺ יִתְֿחַטָּ֜א בַּיּ֧וֹם הַשְּׁלִישִׁ֛י וּבַֿיּ֥וֹם הַשְּׁבִֿיעִ֖י לֹ֥א יִטְהָֽר׃
[‏יג] כָּל־הַנֹּגֵ֡עַ בְּמֵ֣תֿ בְּנֶפֶֿשׁ֩ הָֽאָדָ֨ם אֲשֶׁר־יָמ֜וּתֿ וְלֹ֣א יִתְֿחַטָּ֗א אֶתֿ־מִשְׁכַּ֤ן יְהֹוָה֙ טִמֵּ֔א וְנִכְֿרְתָֿ֛הֿ הַנֶּ֥פֶֿשׁ הַהִ֖וא מִיִּשְׂרָאֵ֑ל כִּי֩ מֵ֨י נִדָּ֜הֿ לֹֽא־זֹרַ֤ק עָלָיו֙ טָמֵ֣א יִֽהְיֶ֔הֿ ע֖וֹדֿ טֻמְאָתֿ֥וֹ בֽֿוֹ׃
[‏יד] זֹ֚אֿתֿ הַתּוֹרָ֔הֿ אָדָֿ֖ם כִּֽי־יָמ֣וּתֿ בְּאֹ֑הֶל כָּל־הַבָּ֤א אֶל־הָאֹ֙הֶל֙ וְכָֿל־אֲשֶׁ֣ר בָּאֹ֔הֶל יִטְמָ֖א שִׁבְֿעַ֥תֿ יָמִֽים׃
[‏טו] וְכֹֿל֙ כְּלִ֣י פָֿת֔וּחַ אֲשֶׁ֛ר אֵֽין־צָמִ֥ידֿ פָּתִֿ֖יל עָלָ֑יו טָמֵ֖א הֽוּא׃
[‏טז] וְכֹ֨ל אֲשֶׁר־יִגַּ֜ע עַל־פְּנֵ֣י הַשָּׂדֶ֗הֿ בַּֽחֲלַל־חֶ֙רֶב֙ א֣וֹ בְֿמֵ֔תֿ אֽוֹ־בְֿעֶ֥צֶם אָדָֿ֖ם א֣וֹ בְֿקָ֑בֶֿר יִטְמָ֖א שִׁבְֿעַ֥תֿ יָמִֽים׃
[‏יז] וְלָֽקְחוּ֙ לַטָּמֵ֔א מֵֽעֲפַֿ֖ר שְׂרֵפַֿ֣תֿ הַֽחַטָּ֑אֿתֿ וְנָתַֿ֥ן עָלָ֛יו מַ֥יִם חַיִּ֖ים אֶל־כֶּֽלִי׃
[שני] [‏יח] וְלָקַ֨ח אֵז֜וֹבֿ וְטָבַֿ֣ל בַּמַּיִם֘ אִ֣ישׁ טָהוֹר֒ וְהִזָּ֤הֿ עַל־הָאֹ֙הֶל֙ וְעַל־כָּל־הַכֵּלִ֔ים וְעַל־הַנְּפָֿשׁ֖וֹתֿ אֲשֶׁ֣ר הָֽיוּ־שָׁ֑ם וְעַל־הַנֹּגֵ֗עַ בַּעֶ֙צֶם֙ א֣וֹ בֶֽֿחָלָ֔ל א֥וֹ בַֿמֵּ֖תֿ א֥וֹ בַֿקָּֽבֶֿר׃
[‏יט] וְהִזָּ֤הֿ הַטָּהֹר֙ עַל־הַטָּמֵ֔א בַּיּ֥וֹם הַשְּׁלִישִׁ֖י וּבַֿיּ֣וֹם הַשְּׁבִֿיעִ֑י וְחִטְּאוֹ֙ בַּיּ֣וֹם הַשְּׁבִֿיעִ֔י וְכִֿבֶּ֧ס בְּגָֿדָֿ֛יו וְרָחַ֥ץ בַּמַּ֖יִם וְטָהֵ֥ר בָּעָֽרֶבֿ׃
[‏כ] וְאִ֤ישׁ אֲשֶׁר־יִטְמָא֙ וְלֹ֣א יִתְֿחַטָּ֔א וְנִכְֿרְתָֿ֛הֿ הַנֶּ֥פֶֿשׁ הַהִ֖וא מִתּ֣וֹךְֿ הַקָּהָ֑ל כִּי֩ אֶתֿ־מִקְדַּ֨שׁ יְהֹוָ֜ה טִמֵּ֗א מֵ֥י נִדָּ֛הֿ לֹֽא־זֹרַ֥ק עָלָ֖יו טָמֵ֥א הֽוּא׃
[‏כא] וְהָֽיְתָֿ֥הֿ לָּהֶ֖ם לְחֻקַּ֣תֿ עוֹלָ֑ם וּמַזֵּ֤הֿ מֵֽי־הַנִּדָּה֙ יְכַֿבֵּ֣ס בְּגָֿדָ֔יו וְהַנֹּגֵ֙עַ֙ בְּמֵ֣י הַנִּדָּ֔הֿ יִטְמָ֖א עַדֿ־הָעָֽרֶבֿ׃
[‏כב] וְכֹֿ֛ל אֲשֶׁר־יִגַּע־בּ֥וֹ הַטָּמֵ֖א יִטְמָ֑א וְהַנֶּ֥פֶֿשׁ הַנֹּגַֿ֖עַתֿ תִּטְמָ֥א עַדֿ־הָעָֽרֶבֿ׃פ

פרק כ
[‏א] וַיָּבֹֿ֣אוּ בְֿנֵֽי־יִ֠שְׂרָאֵל כָּל־הָ֨עֵדָֿ֤הֿ מִדְֿבַּר־צִן֙ בַּחֹ֣דֶֿשׁ הָֽרִאֿשׁ֔וֹן וַיֵּ֥שֶׁבֿ הָעָ֖ם בְּקָדֵֿ֑שׁ וַתָּ֤מָתֿ שָׁם֙ מִרְיָ֔ם וַתִּקָּבֵֿ֖ר שָֽׁם׃
[‏ב] וְלֹא־הָ֥יָהֿ מַ֖יִם לָֽעֵדָֿ֑הֿ וַיִּֽקָּ֣הֲל֔וּ עַל־מֹשֶׁ֖הֿ וְעַֽל־אַֽהֲרֹֽן׃
[‏ג] וַיָּ֥רֶבֿ הָעָ֖ם עִם־מֹשֶׁ֑הֿ וַיֹּֽאֿמְר֣וּ לֵאֿמֹ֔ר וְל֥וּ גָֿוַ֛עְנוּ בִּגְֿוַ֥ע אַחֵ֖ינוּ לִפְֿנֵ֥י יְהֹוָֽה׃
[‏ד] וְלָמָ֤הֿ הֲבֵֿאֿתֶֿם֙ אֶתֿ־קְהַ֣ל יְהֹוָ֔ה אֶל־הַמִּדְֿבָּ֖ר הַזֶּ֑הֿ לָמ֣וּתֿ שָׁ֔ם אֲנַ֖חְנוּ וּבְֿעִירֵֽנוּ׃
[‏ה] וְלָמָ֤הֿ הֶֽעֱלִיתֻ֙נוּ֙ מִמִּצְרַ֔יִם לְהָבִֿ֣יא אֹתָ֔נוּ אֶל־הַמָּק֥וֹם הָרָ֖ע הַזֶּ֑הֿ לֹ֣א׀ מְק֣וֹם זֶ֗רַע וּתְֿאֵנָ֤הֿ וְגֶ֙פֶֿן֙ וְרִמּ֔וֹן וּמַ֥יִם אַ֖יִן לִשְׁתּֽוֹתֿ׃
[‏ו] וַיָּבֹֿא֩ מֹשֶׁ֨הֿ וְאַֽהֲרֹ֜ן מִפְּנֵ֣י הַקָּהָ֗ל אֶל־פֶּ֙תַֿח֙ אֹ֣הֶל מוֹעֵ֔דֿ וַֽיִּפְּל֖וּ עַל־פְּנֵיהֶ֑ם וַיֵּרָ֥א כְֿבֽֿוֹדֿ־יְהֹוָ֖ה אֲלֵיהֶֽם׃פ
[שלישי] [‏ז] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ח] קַ֣ח אֶתֿ־הַמַּטֶּ֗הֿ וְהַקְהֵ֤ל אֶתֿ־הָֽעֵדָֿה֙ אַתָּה֙ וְאַֽהֲרֹ֣ן אָחִ֔יךָֿ וְדִֿבַּרְתֶּ֧ם אֶל־הַסֶּ֛לַע לְעֵֽינֵיהֶ֖ם וְנָתַֿ֣ן מֵימָ֑יו וְהֽוֹצֵאֿתָ֙ לָהֶ֥ם מַ֙יִם֙ מִן־הַסֶּ֔לַע וְהִשְׁקִיתָֿ֥ אֶתֿ־הָֽעֵדָֿ֖הֿ וְאֶתֿ־בְּעִירָֽם׃
[‏ט] וַיִּקַּ֥ח מֹשֶׁ֛הֿ אֶתֿ־הַמַּטֶּ֖הֿ מִלִּפְֿנֵ֣י יְהֹוָ֑ה כַּֽאֲשֶׁ֖ר צִוָּֽהוּ׃
[‏י] וַיַּקְהִ֜לוּ מֹשֶׁ֧הֿ וְאַֽהֲרֹ֛ן אֶתֿ־הַקָּהָ֖ל אֶל־פְּנֵ֣י הַסָּ֑לַע וַיֹּ֣אֿמֶר לָהֶ֗ם שִׁמְעוּ־נָא֙ הַמֹּרִ֔ים הֲמִן־הַסֶּ֣לַע הַזֶּ֔הֿ נוֹצִ֥יא לָכֶֿ֖ם מָֽיִם׃
[‏יא] וַיָּ֨רֶם מֹשֶׁ֜הֿ אֶתֿ־יָד֗וֹ וַיַּ֧ךְֿ אֶתֿ־הַסֶּ֛לַע בְּמַטֵּ֖הוּ פַּֽעֲמָ֑יִם וַיֵּֽצְאוּ֙ מַ֣יִם רַבִּ֔ים וַתֵּ֥שְׁתְּ הָֽעֵדָֿ֖הֿ וּבְֿעִירָֽם׃ס
[‏יב] וַיֹּ֣אֿמֶר יְהֹוָה֘ אֶל־מֹשֶׁ֣הֿ וְאֶֽל־אַֽהֲרֹן֒ יַ֚עַן לֹא־הֶֽאֱמַנְתֶּ֣ם בִּ֔י לְהַ֨קְדִּישֵׁ֔נִי לְעֵינֵ֖י בְּנֵ֣י יִשְׂרָאֵ֑ל לָכֵ֗ן לֹ֤א תָֿבִ֙יאוּ֙ אֶתֿ־הַקָּהָ֣ל הַזֶּ֔הֿ אֶל־הָאָ֖רֶץ אֲשֶׁר־נָתַֿ֥תִּי לָהֶֽם׃
[‏יג] הֵ֚מָּהֿ מֵ֣י מְרִיבָ֔הֿ אֲשֶׁר־רָבֿ֥וּ בְֿנֵֽי־יִשְׂרָאֵ֖ל אֶתֿ־יְהֹוָ֑ה וַיִּקָּדֵֿ֖שׁ בָּֽם׃ס
[רביעי] [‏יד] וַיִּשְׁלַ֨ח מֹשֶׁ֧הֿ מַלְאָכִֿ֛ים מִקָּדֵֿ֖שׁ אֶל־מֶ֣לֶךְֿ אֱדֿ֑וֹם כֹּ֤הֿ אָמַר֙ אָחִ֣יךָֿ יִשְׂרָאֵ֔ל אַתָּ֣הֿ יָדַ֔עְתָּ אֵ֥תֿ כָּל־הַתְּלָאָ֖הֿ אֲשֶׁ֥ר מְצָאָֽתְֿנוּ׃
[‏טו] וַיֵּֽרְדֿ֤וּ אֲבֹֿתֵ֙ינוּ֙ מִצְרַ֔יְמָהֿ וַנֵּ֥שֶׁבֿ בְּמִצְרַ֖יִם יָמִ֣ים רַבִּ֑ים וַיָּרֵ֥עוּ לָ֛נוּ מִצְרַ֖יִם וְלַֽאֲבֹֿתֵֽֿינוּ׃
[‏טז] וַנִּצְעַ֤ק אֶל־יְהֹוָה֙ וַיִּשְׁמַ֣ע קֹלֵ֔נוּ וַיִּשְׁלַ֣ח מַלְאָ֔ךְֿ וַיֹּצִאֵ֖נוּ מִמִּצְרָ֑יִם וְהִנֵּה֙ אֲנַ֣חְנוּ בְֿקָדֵ֔שׁ עִ֖יר קְצֵ֥הֿ גְֿבֿוּלֶֽךָֿ׃
[‏יז] נַעְבְּרָהֿ־נָּ֣א בְֿאַרְצֶ֗ךָֿ לֹ֤א נַֽעֲבֹֿר֙ בְּשָׂדֶֿ֣הֿ וּבְֿכֶ֔רֶם וְלֹ֥א נִשְׁתֶּ֖הֿ מֵ֣י בְֿאֵ֑ר דֶּ֧רֶךְֿ הַמֶּ֣לֶךְֿ נֵלֵ֗ךְֿ לֹ֤א נִטֶּה֙ יָמִ֣ין וּשְׂמֹ֔אֿול עַ֥דֿ אֲשֶֽׁר־נַֽעֲבֹֿ֖ר גְּבֻֿלֶֽךָֿ׃
[‏יח] וַיֹּ֤אֿמֶר אֵלָיו֙ אֱד֔וֹם לֹ֥א תַֽֿעֲבֹֿ֖ר בִּ֑י פֶּן־בַּחֶ֖רֶבֿ אֵצֵ֥א לִקְרָאֿתֶֽֿךָֿ׃
[‏יט] וַיֹּֽאֿמְר֨וּ אֵלָ֥יו בְּנֵֽי־יִשְׂרָאֵל֘ בַּֽמְסִלָּ֣הֿ נַֽעֲלֶה֒ וְאִם־מֵימֶ֤יךָֿ נִשְׁתֶּה֙ אֲנִ֣י וּמִקְנַ֔י וְנָֽתַֿתִּ֖י מִכְֿרָ֑ם רַ֥ק אֵֽין־דָּבָֿ֖ר בְּרַגְֿלַ֥י אֶֽעֱבֹֽֿרָהֿ׃
[‏כ] וַיֹּ֖אֿמֶר לֹ֣א תַֽֿעֲבֹֿ֑ר וַיֵּצֵ֤א אֱדֿוֹם֙ לִקְרָאֿת֔וֹ בְּעַ֥ם כָּבֵֿ֖דֿ וּבְֿיָ֥דֿ חֲזָקָֽהֿ׃
[‏כא] וַיְמָאֵ֣ן׀ אֱד֗וֹם נְתֹֿן֙ אֶתֿ־יִשְׂרָאֵ֔ל עֲבֹֿ֖ר בִּגְֿבֻֿל֑וֹ וַיֵּ֥ט יִשְׂרָאֵ֖ל מֵֽעָלָֽיו׃פ
[חמישי] [‏כב] וַיִּסְע֖וּ מִקָּדֵֿ֑שׁ וַיָּבֹֿ֧אוּ בְֿנֵֽי־יִשְׂרָאֵ֛ל כָּל־הָֽעֵדָֿ֖הֿ הֹ֥ר הָהָֽר׃
[‏כג] וַיֹּ֧אֿמֶר יְהֹוָ֛ה אֶל־מֹשֶׁ֥הֿ וְאֶֽל־אַֽהֲרֹ֖ן בְּהֹ֣ר הָהָ֑ר עַל־גְּבֿ֥וּל אֶֽרֶץ־אֱדֿ֖וֹם לֵאֿמֹֽר׃
[‏כד] יֵֽאָסֵ֤ףֿ אַֽהֲרֹן֙ אֶל־עַמָּ֔יו כִּ֣י לֹ֤א יָבֹֿא֙ אֶל־הָאָ֔רֶץ אֲשֶׁ֥ר נָתַֿ֖תִּי לִבְֿנֵ֣י יִשְׂרָאֵ֑ל עַ֛ל אֲשֶׁר־מְרִיתֶֿ֥ם אֶתֿ־פִּ֖י לְמֵ֥י מְרִיבָֽֿהֿ׃
[‏כה] קַ֚ח אֶֽתֿ־אַֽהֲרֹ֔ן וְאֶתֿ־אֶלְעָזָ֖ר בְּנ֑וֹ וְהַ֥עַל אֹתָֿ֖ם הֹ֥ר הָהָֽר׃
[‏כו] וְהַפְֿשֵׁ֤ט אֶֽתֿ־אַֽהֲרֹן֙ אֶתֿ־בְּגָֿדָ֔יו וְהִלְבַּשְׁתָּ֖ם אֶתֿ־אֶלְעָזָ֣ר בְּנ֑וֹ וְאַֽהֲרֹ֥ן יֵֽאָסֵ֖ףֿ וּמֵ֥תֿ שָֽׁם׃
[‏כז] וַיַּ֣עַשׂ מֹשֶׁ֔הֿ כַּֽאֲשֶׁ֖ר צִוָּ֣הֿ יְהֹוָ֑ה וַיַּֽעֲלוּ֙ אֶל־הֹ֣ר הָהָ֔ר לְעֵינֵ֖י כָּל־הָֽעֵדָֽֿהֿ׃
[‏כח] וַיַּפְֿשֵׁט֩ מֹשֶׁ֨הֿ אֶֽתֿ־אַֽהֲרֹ֜ן אֶתֿ־בְּגָֿדָ֗יו וַיַּלְבֵּ֤שׁ אֹתָֿם֙ אֶתֿ־אֶלְעָזָ֣ר בְּנ֔וֹ וַיָּ֧מָתֿ אַֽהֲרֹ֛ן שָׁ֖ם בְּרֹ֣אֿשׁ הָהָ֑ר וַיֵּ֧רֶדֿ מֹשֶׁ֛הֿ וְאֶלְעָזָ֖ר מִן־הָהָֽר׃
[‏כט] וַיִּרְאוּ֙ כָּל־הָ֣עֵדָ֔הֿ כִּ֥י גָֿוַ֖ע אַֽהֲרֹ֑ן וַיִּבְֿכּ֤וּ אֶֽתֿ־אַֽהֲרֹן֙ שְׁלֹשִׁ֣ים י֔וֹם כֹּ֖ל בֵּ֥יתֿ יִשְׂרָאֵֽל׃

פרק כא
[‏א] וַיִּשְׁמַ֞ע הַכְּנַֽעֲנִ֤י מֶֽלֶךְֿ־עֲרָד֙ יֹשֵׁ֣בֿ הַנֶּ֔גֶֿבֿ כִּ֚י בָּ֣א יִשְׂרָאֵ֔ל דֶּ֖רֶךְֿ הָֽאֲתָֿרִ֑ים וַיִּלָּ֙חֶם֙ בְּיִשְׂרָאֵ֔ל וַיִּ֥שְׁבְּ׀ מִמֶּ֖נּוּ שֶֽׁבִֿי׃
[‏ב] וַיִּדַּ֨ר יִשְׂרָאֵ֥ל נֶ֛דֶֿר לַֽיהֹוָ֖ה וַיֹּאֿמַ֑ר אִם־נָתֹ֨ן תִּתֵּ֜ן אֶתֿ־הָעָ֤ם הַזֶּה֙ בְּיָדִ֔י וְהַֽחֲרַמְתִּ֖י אֶתֿ־עָֽרֵיהֶֽם׃
[‏ג] וַיִּשְׁמַ֨ע יְהֹוָ֜ה בְּק֣וֹל יִשְׂרָאֵ֗ל וַיִּתֵּן֙ אֶתֿ־‍ֽהַכְּנַֽעֲנִ֔י‌ וַיַּֽחֲרֵ֥ם אֶתְֿהֶ֖ם וְאֶתֿ־עָֽרֵיהֶ֑ם וַיִּקְרָ֥א שֵֽׁם־הַמָּק֖וֹם חָרְמָֽהֿ׃פ
[‏ד] וַיִּסְע֞וּ מֵהֹ֤ר הָהָר֙ דֶּ֣רֶךְֿ יַם־ס֔וּףֿ לִסְבֹ֖בֿ אֶתֿ־אֶ֣רֶץ אֱדֿ֑וֹם וַתִּקְצַ֥ר נֶֽפֶֿשׁ־הָעָ֖ם בַּדָּֽרֶךְֿ׃
[‏ה] וַיְדַֿבֵּ֣ר הָעָ֗ם בֵּֽאֿלֹהִים֘ וּבְֿמֹשֶׁה֒ לָמָ֤הֿ הֶֽעֱלִיתֻ֙נוּ֙ מִמִּצְרַ֔יִם לָמ֖וּתֿ בַּמִּדְֿבָּ֑ר כִּ֣י אֵ֥ין לֶ֙חֶם֙ וְאֵ֣ין מַ֔יִם וְנַפְֿשֵׁ֣נוּ קָ֔צָהֿ בַּלֶּ֖חֶם הַקְּלֹקֵֽל׃
[‏ו] וַיְשַׁלַּ֨ח יְהֹוָ֜ה בָּעָ֗ם אֵ֚תֿ הַנְּחָשִׁ֣ים הַשְּׂרָפִ֔ים ‍ֽוַיְנַשְּׁכֿ֖וּ אֶתֿ־הָעָ֑ם וַיָּ֥מָתֿ עַם־רָ֖בֿ מִיִּשְׂרָאֵֽל׃
[‏ז] וַיָּבֹֿא֩ הָעָ֨ם אֶל־מֹשֶׁ֜הֿ וַיֹּֽאֿמְר֣וּ חָטָ֗אֿנוּ כִּֽי־דִֿבַּ֤רְנוּ בַֽֿיהֹוָה֙ וָבָ֔ךְֿ הִתְֿפַּלֵּל֙ אֶל־יְהֹוָ֔ה וְיָסֵ֥ר מֵֽעָלֵ֖ינוּ אֶתֿ־הַנָּחָ֑שׁ וַיִּתְֿפַּלֵּ֥ל מֹשֶׁ֖הֿ בְּעַ֥דֿ הָעָֽם׃
[‏ח] וַיֹּ֨אֿמֶר יְהֹוָ֜ה אֶל־מֹשֶׁ֗הֿ עֲשֵׂ֤הֿ לְךָ֙ שָׂרָ֔ףֿ וְשִׂ֥ים אֹתֿ֖וֹ עַל־נֵ֑ס וְהָיָה֙ כָּל־הַנָּשׁ֔וּךְֿ וְרָאָ֥הֿ אֹתֿ֖וֹ וָחָֽי׃
[‏ט] וַיַּ֤עַשׂ מֹשֶׁה֙ נְחַ֣שׁ נְחֹ֔שֶׁתֿ וַיְשִׂמֵ֖הוּ עַל־הַנֵּ֑ס וְהָיָ֗הֿ אִם־נָשַׁ֤ךְֿ הַנָּחָשׁ֙ אֶתֿ־אִ֔ישׁ וְהִבִּ֛יט אֶל־נְחַ֥שׁ הַנְּחֹ֖שֶׁתֿ וָחָֽי׃
[ששי] [‏י] וַיִּסְע֖וּ בְּנֵ֣י יִשְׂרָאֵ֑ל ‍ֽוַיַּֽחֲנ֖וּ בְּאֹבֹֽֿתֿ׃
[‏יא] וַיִּסְע֖וּ מֵֽאֹבֹֿ֑תֿ ‍ֽוַיַּֽחֲנ֞וּ בְּעִיֵּ֣י הָֽעֲבָֿרִ֗ים בַּמִּדְֿבָּר֙ אֲשֶׁר֙ עַל־פְּנֵ֣י מוֹאָ֔בֿ מִמִּזְרַ֖ח הַשָּֽׁמֶשׁ׃
[‏יב] מִשָּׁ֖ם נָסָ֑עוּ ‍ֽוַיַּֽחֲנ֖וּ בְּנַ֥חַל זָֽרֶדֿ׃
[‏יג] מִשָּׁם֘ נָסָעוּ֒ ‍ֽוַיַּֽחֲנ֞וּ מֵעֵ֤בֶֿר אַרְנוֹן֙ אֲשֶׁ֣ר בַּמִּדְֿבָּ֔ר הַיֹּצֵ֖א מִגְּבֻֿ֣ל הָֽאֱמֹרִ֑י כִּ֤י אַרְנוֹן֙ גְּבֿ֣וּל מוֹאָ֔בֿ בֵּ֥ין מוֹאָ֖בֿ וּבֵֿ֥ין הָֽאֱמֹרִֽי׃
[‏יד] עַל־כֵּן֙ יֵֽאָמַ֔ר בְּסֵ֖פֶֿר מִלְחֲמֹ֣תֿ יְהֹוָ֑ה אֶתֿ־וָהֵ֣בֿ בְּסוּפָ֔הֿ וְאֶתֿ־הַנְּחָלִ֖ים אַרְנֽוֹן׃
[‏טו] וְאֶ֙שֶׁד֙ הַנְּחָלִ֔ים אֲשֶׁ֥ר נָטָ֖הֿ לְשֶׁ֣בֶֿתֿ עָ֑ר וְנִשְׁעַ֖ן לִגְֿבֿ֥וּל מוֹאָֽבֿ׃
[‏טז] וּמִשָּׁ֖ם בְּאֵ֑רָהֿ הִ֣וא הַבְּאֵ֗ר אֲשֶׁ֨ר אָמַ֤ר יְהֹוָה֙ לְמֹשֶׁ֔הֿ אֱסֹף֙ אֶתֿ־הָעָ֔ם וְאֶתְּנָ֥הֿ לָהֶ֖ם מָֽיִם׃ס
[‏יז] אָ֚ז יָשִׁ֣יר יִשְׂרָאֵ֔ל אֶתֿ־הַשִּׁירָ֖הֿ הַזֹּ֑אֿתֿ עֲלִ֥י בְֿאֵ֖ר עֱנוּ־לָֽהּ׃
[‏יח] בְּאֵ֞ר חֲפָֿר֣וּהָ שָׂרִ֗ים כָּר֙וּהָ֙ נְדִֿיבֵֿ֣י הָעָ֔ם בִּמְחֹקֵ֖ק בְּמִשְׁעֲנֹתָֿ֑ם וּמִמִּדְֿבָּ֖ר מַתָּנָֽהֿ׃
[‏יט] וּמִמַּתָּנָ֖הֿ נַֽחֲלִיאֵ֑ל וּמִנַּֽחֲלִיאֵ֖ל בָּמֽוֹתֿ׃
[‏כ] וּמִבָּמ֗וֹתֿ הַגַּיְא֙ אֲשֶׁר֙ בִּשְׂדֵֿ֣הֿ מוֹאָ֔בֿ רֹ֖אֿשׁ הַפִּסְגָּ֑הֿ וְנִשְׁקָ֖פָֿהֿ עַל־פְּנֵ֥י הַיְשִׁימֹֽן׃פ
[שביעי] [‏כא] וַיִּשְׁלַ֤ח יִשְׂרָאֵל֙ מַלְאָכִ֔ים אֶל־סִיחֹ֥ן מֶֽלֶךְֿ־הָֽאֱמֹרִ֖י לֵאֿמֹֽר׃
[‏כב] אֶעְבְּרָ֣הֿ בְֿאַרְצֶ֗ךָֿ לֹ֤א נִטֶּה֙ בְּשָׂדֶֿ֣הֿ וּבְֿכֶ֔רֶם לֹ֥א נִשְׁתֶּ֖הֿ מֵ֣י בְֿאֵ֑ר בְּדֶֿ֤רֶךְֿ הַמֶּ֙לֶךְ֙ נֵלֵ֔ךְֿ עַ֥דֿ אֲשֶֽׁר־נַֽעֲבֹֿ֖ר גְּבֻֿלֶֽךָֿ׃
[‏כג] וְלֹֽא־נָתַ֨ן סִיחֹ֥ן אֶֽתֿ־יִשְׂרָאֵל֘ עֲבֹֿ֣ר בִּגְֿבֻֿלוֹ֒ וַיֶּֽאֱסֹ֨ףֿ סִיחֹ֜ן אֶתֿ־כָּל־עַמּ֗וֹ וַיֵּצֵ֞א לִקְרַ֤אֿתֿ יִשְׂרָאֵל֙ הַמִּדְֿבָּ֔רָהֿ וַיָּבֹֿ֖א יָ֑הְצָהֿ וַיִּלָּ֖חֶם בְּיִשְׂרָאֵֽל׃
[‏כד] וַיַּכֵּ֥הוּ יִשְׂרָאֵ֖ל לְפִֿי־חָ֑רֶבֿ וַיִּירַ֨שׁ אֶתֿ־אַרְצ֜וֹ מֵֽאַרְנֹ֗ן עַדֿ־יַבֹּק֙ עַדֿ־בְּנֵ֣י עַמּ֔וֹן כִּ֣י עָ֔ז גְּבֿ֖וּל בְּנֵ֥י עַמּֽוֹן׃
[‏כה] וַיִּקַּח֙ יִשְׂרָאֵ֔ל אֵ֥תֿ כָּל־הֶֽעָרִ֖ים הָאֵ֑לֶּהֿ וַיֵּ֤שֶׁבֿ יִשְׂרָאֵל֙ בְּכָֿל־עָרֵ֣י הָֽאֱמֹרִ֔י בְּחֶשְׁבּ֖וֹן וּבְֿכָֿל־בְּנֹתֶֽֿיהָ׃
[‏כו] כִּ֣י חֶשְׁבּ֔וֹן עִ֗יר סִיחֹ֛ן מֶ֥לֶךְֿ הָֽאֱמֹרִ֖י הִ֑וא וְה֣וּא נִלְחַ֗ם בְּמֶ֤לֶךְֿ מוֹאָב֙ הָֽרִאֿשׁ֔וֹן וַיִּקַּ֧ח אֶתֿ־כָּל־אַרְצ֛וֹ מִיָּדֿ֖וֹ עַדֿ־אַרְנֹֽן׃
[‏כז] עַל־כֵּ֛ן יֹֽאֿמְר֥וּ הַמֹּֽשְׁלִ֖ים בֹּ֣אוּ חֶשְׁבּ֑וֹן תִּבָּנֶ֥הֿ וְתִֿכּוֹנֵ֖ן עִ֥יר סִיחֽוֹן׃
[‏כח] כִּי־אֵשׁ֙ יָֽצְאָ֣הֿ מֵֽחֶשְׁבּ֔וֹן לֶֽהָבָֿ֖הֿ מִקִּרְיַ֣תֿ סִיחֹ֑ן אָֽכְֿלָה֙ עָ֣ר מוֹאָ֔בֿ בַּֽעֲלֵ֖י בָּמ֥וֹתֿ אַרְנֹֽן׃
[‏כט] אֽוֹי־לְךָֿ֣ מוֹאָ֔בֿ אָבַֿ֖דְֿתָּ עַם־כְּמ֑וֹשׁ נָתַ֨ן בָּנָ֤יו פְּלֵיטִם֙ וּבְֿנֹתָֿ֣יו בַּשְּׁבִ֔יתֿ לְמֶ֥לֶךְֿ אֱמֹרִ֖י סִיחֽוֹן׃
[‏ל] וַנִּירָ֛ם אָבַֿ֥דֿ חֶשְׁבּ֖וֹן עַדֿ־דִּיבֹֿ֑ן וַנַּשִּׁ֣ים עַדֿ־נֹ֔פַֿח אֲשֶׁ֖רׄ עַדֿ־מֵֽידְֿבָֽֿא׃
[‏לא] וַיֵּ֙שֶׁב֙ יִשְׂרָאֵ֔ל בְּאֶ֖רֶץ הָֽאֱמֹרִֽי׃
[‏לב] וַיִּשְׁלַ֤ח מֹשֶׁה֙ לְרַגֵּ֣ל אֶתֿ־יַעְזֵ֔ר ‍ֽוַיִּלְכְּדֿ֖וּ בְּנֹתֶֿ֑יהָ //כתיב // ויי֖רש //קרי // וַיּ֖וֹרֶשׁ אֶתֿ־הָֽאֱמֹרִ֥י אֲשֶׁר־שָֽׁם׃
[‏לג] וַיִּפְֿנוּ֙ ‍ֽוַיַּֽעֲל֔וּ דֶּ֖רֶךְֿ הַבָּשָׁ֑ן וַיֵּצֵ֣א עוֹג֩ מֶֽלֶךְֿ־הַבָּשָׁ֨ן לִקְרָאֿתָ֜ם ה֧וּא וְכָֿל־עַמּ֛וֹ לַמִּלְחָמָ֖הֿ אֶדְֿרֶֽעִי׃
[מפטיר] [‏לד] וַיֹּ֨אֿמֶר יְהֹוָ֤ה אֶל־מֹשֶׁה֙ אַל־תִּירָ֣א אֹת֔וֹ כִּ֣י בְֿיָֽדְֿךָ֞ נָתַֿ֧תִּי אֹתֿ֛וֹ וְאֶתֿ־כָּל־עַמּ֖וֹ וְאֶתֿ־אַרְצ֑וֹ וְעָשִׂ֣יתָֿ לּ֔וֹ כַּֽאֲשֶׁ֣ר עָשִׂ֗יתָֿ לְסִיחֹן֙ מֶ֣לֶךְֿ הָֽאֱמֹרִ֔י אֲשֶׁ֥ר יוֹשֵׁ֖בֿ בְּחֶשְׁבּֽוֹן׃
[‏לה] וַיַּכּ֨וּ אֹתֿ֤וֹ וְאֶתֿ־בָּנָיו֙ וְאֶתֿ־כָּל־עַמּ֔וֹ עַדֿ־בִּלְתִּ֥י הִשְׁאִֽיר־ל֖וֹ שָׂרִ֑ידֿ וַיִּֽירְשׁ֖וּ אֶתֿ־אַרְצֽוֹ׃

פרק כב
[‏א] וַיִּסְע֖וּ בְּנֵ֣י יִשְׂרָאֵ֑ל ‍ֽוַיַּֽחֲנוּ֙ בְּעַֽרְבֿ֣וֹתֿ מוֹאָ֔בֿ מֵעֵ֖בֶֿר לְיַרְדֵּ֥ן יְרֵחֽוֹ׃ס
‏{פרשת בלק}[‏ב] וַיַּ֥רְא בָּלָ֖ק בֶּן־צִפּ֑וֹר אֵ֛תֿ כָּל־אֲשֶׁר־עָשָׂ֥הֿ יִשְׂרָאֵ֖ל לָֽאֱמֹרִֽי׃
[‏ג] וַיָּ֨גָֿר מוֹאָ֜בֿ מִפְּנֵ֥י הָעָ֛ם מְאֹ֖דֿ כִּ֣י רַבֿ־ה֑וּא וַיָּ֣קָץ מוֹאָ֔בֿ מִפְּנֵ֖י בְּנֵ֥י יִשְׂרָאֵֽל׃
[‏ד] וַיֹּ֨אֿמֶר מוֹאָ֜בֿ אֶל־זִקְנֵ֣י מִדְֿיָ֗ן עַתָּ֞הֿ יְלַֽחֲכֿ֤וּ הַקָּהָל֙ אֶתֿ־כָּל־סְבִֿ֣יבֹֿתֵ֔ינוּ כִּלְחֹ֣ךְֿ הַשּׁ֔וֹר אֵ֖תֿ יֶ֣רֶק הַשָּׂדֶֿ֑הֿ וּבָֿלָ֧ק בֶּן־צִפּ֛וֹר מֶ֥לֶךְֿ לְמוֹאָ֖בֿ בָּעֵ֥תֿ הַהִֽוא׃
[‏ה] וַיִּשְׁלַ֨ח מַלְאָכִ֜ים אֶל־בִּלְעָ֣ם בֶּן־בְּע֗וֹר פְּ֠תֿוֹרָהֿ אֲשֶׁ֧ר עַל־הַנָּהָ֛ר אֶ֥רֶץ בְּנֵֽי־עַמּ֖וֹ לִקְרֹא־ל֑וֹ לֵאֿמֹ֗ר הִ֠נֵּהֿ עַ֣ם יָצָ֤א מִמִּצְרַ֙יִם֙ הִנֵּ֤הֿ כִֿסָּה֙ אֶתֿ־עֵ֣ין הָאָ֔רֶץ וְה֥וּא יֹשֵׁ֖בֿ מִמֻּלִֽי׃
[‏ו] וְעַתָּה֩ לְכָֿהֿ־נָּ֨א אָֽרָהֿ־לִּ֜י אֶתֿ־הָעָ֣ם הַזֶּ֗הֿ כִּֽי־עָצ֥וּם הוּא֙ מִמֶּ֔נִּי אוּלַ֤י אוּכַֿל֙ נַכֶּהֿ־בּ֔וֹ וַֽאֲגָֽֿרְשֶׁ֖נּוּ מִן־הָאָ֑רֶץ כִּ֣י יָדַ֗עְתִּי אֵ֤תֿ אֲשֶׁר־תְּבָֿרֵךְ֙ מְבֹֿרָ֔ךְֿ וַֽאֲשֶׁ֥ר תָּאֹ֖ר יוּאָֽר׃
[‏ז] וַיֵּ֨לְכ֜וּ זִקְנֵ֤י מוֹאָב֙ וְזִקְנֵ֣י מִדְֿיָ֔ן וּקְסָמִ֖ים בְּיָדָֿ֑ם וַיָּבֹ֙אוּ֙ אֶל־בִּלְעָ֔ם וַיְדַֿבְּר֥וּ אֵלָ֖יו דִּבְֿרֵ֥י בָֿלָֽק׃
[‏ח] וַיֹּ֣אֿמֶר אֲלֵיהֶ֗ם לִ֤ינוּ פֹֿה֙ הַלַּ֔יְלָהֿ וַֽהֲשִֽׁבֹֿתִֿ֤י אֶתְֿכֶֿם֙ דָּבָ֔ר כַּֽאֲשֶׁ֛ר יְדַֿבֵּ֥ר יְהֹוָ֖ה אֵלָ֑י וַיֵּֽשְׁבֿ֥וּ שָׂרֵֽי־מוֹאָ֖בֿ עִם־בִּלְעָֽם׃
[‏ט] וַיָּבֹֿ֥א אֱלֹהִ֖ים אֶל־בִּלְעָ֑ם וַיֹּ֕אֿמֶר מִ֛י הָֽאֲנָשִׁ֥ים הָאֵ֖לֶּהֿ עִמָּֽךְֿ׃
[‏י] וַיֹּ֥אֿמֶר בִּלְעָ֖ם אֶל־הָֽאֱלֹהִ֑ים בָּלָ֧ק בֶּן־צִפֹּ֛ר מֶ֥לֶךְֿ מוֹאָ֖בֿ שָׁלַ֥ח אֵלָֽי׃
[‏יא] הִנֵּ֤הֿ הָעָם֙ הַיֹּצֵ֣א מִמִּצְרַ֔יִם וַיְכַֿ֖ס אֶתֿ־עֵ֣ין הָאָ֑רֶץ עַתָּ֗הֿ לְכָֿ֤הֿ קָֽבָֿהֿ־לִּי֙ אֹת֔וֹ אוּלַ֥י אוּכַֿ֛ל לְהִלָּ֥חֶם בּ֖וֹ וְגֵֽֿרַשְׁתִּֽיו׃
[‏יב] וַיֹּ֤אֿמֶר אֱלֹהִים֙ אֶל־בִּלְעָ֔ם לֹ֥א תֵֿלֵ֖ךְֿ עִמָּהֶ֑ם לֹ֤א תָֿאֹר֙ אֶתֿ־הָעָ֔ם כִּ֥י בָֿר֖וּךְֿ הֽוּא׃
[שני] [‏יג] וַיָּ֤קָם בִּלְעָם֙ בַּבֹּ֔קֶר וַיֹּ֙אֿמֶר֙ אֶל־שָׂרֵ֣י בָֿלָ֔ק לְכֿ֖וּ אֶֽל־אַרְצְכֶֿ֑ם כִּ֚י מֵאֵ֣ן יְהֹוָ֔ה לְתִֿתִּ֖י לַֽהֲלֹ֥ךְֿ עִמָּכֶֽֿם׃
[‏יד] וַיָּק֙וּמוּ֙ שָׂרֵ֣י מוֹאָ֔בֿ וַיָּבֹֿ֖אוּ אֶל־בָּלָ֑ק וַיֹּ֣אֿמְר֔וּ מֵאֵ֥ן בִּלְעָ֖ם הֲלֹ֥ךְֿ עִמָּֽנוּ׃
[‏טו] וַיֹּ֥סֶףֿ ע֖וֹדֿ בָּלָ֑ק שְׁלֹ֣חַ שָׂרִ֔ים רַבִּ֥ים וְנִכְֿבָּדִֿ֖ים מֵאֵֽלֶּהֿ׃
[‏טז] וַיָּבֹֿ֖אוּ אֶל־בִּלְעָ֑ם וַיֹּ֣אֿמְרוּ ל֗וֹ כֹּ֤הֿ אָמַר֙ בָּלָ֣ק בֶּן־צִפּ֔וֹר אַל־נָ֥א תִֿמָּנַ֖ע מֵֽהֲלֹ֥ךְֿ אֵלָֽי׃
[‏יז] כִּֽי־כַֿבֵּ֤דֿ אֲכַֿבֶּדְֿךָ֙ מְאֹ֔דֿ וְכֹֿ֛ל אֲשֶׁר־תֹּאֿמַ֥ר אֵלַ֖י אֶֽעֱשֶׂ֑הֿ וּֽלְכָֿהֿ־נָּא֙ קָ֣בָֿהֿ‍ לִּ֔י אֵ֖תֿ הָעָ֥ם הַזֶּֽהֿ׃
[‏יח] וַיַּ֣עַן בִּלְעָ֗ם וַיֹּ֙אֿמֶר֙ אֶל־עַבְֿדֵֿ֣י בָֿלָ֔ק אִם־יִתֶּן־לִ֥י בָֿלָ֛ק מְלֹ֥א בֵֿיתֿ֖וֹ כֶּ֣סֶףֿ וְזָהָ֑בֿ לֹ֣א אוּכַ֗ל לַֽעֲבֹֿר֙ אֶתֿ־פִּי֙ יְהֹוָ֣ה אֱלֹהָ֔י לַֽעֲשׂ֥וֹתֿ קְטַנָּ֖הֿ א֥וֹ גְֿדֿוֹלָֽהֿ׃
[‏יט] וְעַתָּ֗הֿ שְׁב֨וּ נָ֥א בָֿזֶ֛הֿ גַּם־אַתֶּ֖ם הַלָּ֑יְלָהֿ וְאֵ֣דְֿעָ֔הֿ מַהֿ־יֹּסֵ֥ףֿ יְהֹוָ֖ה דַּבֵּ֥ר עִמִּֽי׃
[‏כ] וַיָּבֹ֨א אֱלֹהִ֥ים׀ אֶל־בִּלְעָם֘ לַיְלָה֒ וַיֹּ֣אֿמֶר ל֗וֹ אִם־לִקְרֹ֤א לְךָ֙ בָּ֣אוּ הָֽאֲנָשִׁ֔ים ק֖וּם לֵ֣ךְֿ אִתָּ֑ם וְאַ֗ךְֿ אֶתֿ־הַדָּבָֿ֛ר אֲשֶׁר־אֲדַֿבֵּ֥ר אֵלֶ֖יךָֿ אֹתֿ֥וֹ תַֽֿעֲשֶֽׂהֿ׃
[שלישי] [‏כא] וַיָּ֤קָם בִּלְעָם֙ בַּבֹּ֔קֶר ‍ֽוַיַּֽחֲבֹֿ֖שׁ אֶתֿ־אֲתֹֿנ֑וֹ וַיֵּ֖לֶךְֿ עִם־שָׂרֵ֥י מוֹאָֽבֿ׃
[‏כב] וַיִּֽחַר־אַ֣ףֿ אֱלֹהִים֘ כִּֽי־הוֹלֵ֣ךְֿ הוּא֒ וַיִּתְֿיַצֵּ֞בֿ מַלְאַ֧ךְֿ יְהֹוָ֛ה בַּדֶּ֖רֶךְֿ לְשָׂטָ֣ן ל֑וֹ וְהוּא֙ רֹכֵֿ֣בֿ עַל־אֲתֹֿנ֔וֹ וּשְׁנֵ֥י נְעָרָ֖יו עִמּֽוֹ׃
[‏כג] וַתֵּ֣רֶא הָֽאָתֿוֹן֩ אֶתֿ־מַלְאַ֨ךְֿ יְהֹוָ֜ה נִצָּ֣בֿ בַּדֶּ֗רֶךְֿ וְחַרְבּ֤וֹ שְׁלוּפָֿה֙ בְּיָד֔וֹ וַתֵּ֤ט הָֽאָתֿוֹן֙ מִן־הַדֶּ֔רֶךְֿ וַתֵּ֖לֶךְֿ בַּשָּׂדֶֿ֑הֿ וַיַּ֤ךְֿ בִּלְעָם֙ אֶתֿ־הָ֣אָת֔וֹן לְהַטֹּתָֿ֖הּ הַדָּֽרֶךְֿ׃
[‏כד] ‍ֽוַיַּֽעֲמֹד֙ מַלְאַ֣ךְֿ יְהֹוָ֔ה בְּמִשְׁע֖וֹל הַכְּרָמִ֑ים גָּדֵֿ֥ר מִזֶּ֖הֿ וְגָֿדֵֿ֥ר מִזֶּֽהֿ׃
[‏כה] וַתֵּ֨רֶא הָֽאָת֜וֹן אֶתֿ־מַלְאַ֣ךְֿ יְהֹוָ֗ה וַתִּלָּחֵץ֙ אֶל־הַקִּ֔יר וַתִּלְחַ֛ץ אֶתֿ־רֶ֥גֶֿל בִּלְעָ֖ם אֶל־הַקִּ֑יר וַיֹּ֖סֶףֿ לְהַכֹּתָֽֿהּ׃
[‏כו] וַיּ֥וֹסֶףֿ מַלְאַךְֿ־יְהֹוָ֖ה עֲבֿ֑וֹר ‍ֽוַיַּֽעֲמֹד֙ בְּמָק֣וֹם צָ֔ר אֲשֶׁ֛ר אֵֽין־דֶּ֥רֶךְֿ לִנְט֖וֹתֿ יָמִ֥ין וּשְׂמֹֽאֿול׃
[‏כז] וַתֵּ֤רֶא הָֽאָתֿוֹן֙ אֶתֿ־מַלְאַ֣ךְֿ יְהֹוָ֔ה וַתִּרְבַּ֖ץ תַּ֣חַתֿ בִּלְעָ֑ם וַיִּֽחַר־אַ֣ףֿ בִּלְעָ֔ם וַיַּ֥ךְֿ אֶתֿ־הָֽאָתֿ֖וֹן בַּמַּקֵּֽל׃
[‏כח] וַיִּפְֿתַּ֥ח יְהֹוָ֖ה אֶתֿ־פִּ֣י הָֽאָתֿ֑וֹן וַתֹּ֤אֿמֶר לְבִֿלְעָם֙ מֶֽהֿ־עָשִׂ֣יתִֿי לְךָ֔ כִּ֣י הִכִּיתַ֔נִי זֶ֖הֿ שָׁלֹ֥שׁ רְגָֿלִֽים׃
[‏כט] וַיֹּ֤אֿמֶר בִּלְעָם֙ לָֽאָת֔וֹן כִּ֥י הִתְֿעַלַּ֖לְתְּ בִּ֑י ל֤וּ יֶשׁ־חֶ֙רֶב֙ בְּיָדִ֔י כִּ֥י עַתָּ֖הֿ הֲרַגְֿתִּֽיךְֿ׃
[‏ל] וַתֹּ֨אֿמֶר הָֽאָת֜וֹן אֶל־בִּלְעָ֗ם הֲלוֹא֩ אָֽנֹכִ֨י אֲתֹֽֿנְךָ֜ אֲשֶׁר־רָכַֿ֣בְֿתָּ עָלַ֗י מֵעֽוֹדְֿךָ֙ עַדֿ־הַיּ֣וֹם הַזֶּ֔הֿ הַֽהַסְכֵּ֣ן הִסְכַּ֔נְתִּי לַֽעֲשׂ֥וֹתֿ לְךָֿ֖ כֹּ֑הֿ וַיֹּ֖אֿמֶר לֹֽא׃
[‏לא] וַיְגַֿ֣ל יְהֹוָה֘ אֶתֿ־עֵינֵ֣י בִֿלְעָם֒ וַיַּ֞רְא אֶתֿ־מַלְאַ֤ךְֿ יְהֹוָה֙ נִצָּ֣בֿ בַּדֶּ֔רֶךְֿ וְחַרְבּ֥וֹ שְׁלֻפָֿ֖הֿ בְּיָדֿ֑וֹ וַיִּקֹּ֥דֿ וַיִּשְׁתַּ֖חוּ לְאַפָּֽיו׃
[‏לב] וַיֹּ֤אֿמֶר אֵלָיו֙ מַלְאַ֣ךְֿ יְהֹוָ֔ה עַל־מָ֗הֿ הִכִּ֙יתָ֙ אֶתֿ־אֲתֹֿ֣נְךָ֔ זֶ֖הֿ שָׁל֣וֹשׁ רְגָֿלִ֑ים הִנֵּ֤הֿ אָֽנֹכִֿי֙ יָצָ֣אֿתִֿי לְשָׂטָ֔ן כִּֽי־יָרַ֥ט הַדֶּ֖רֶךְֿ לְנֶגְֿדִּֽי׃
[‏לג] וַתִּרְאַ֙נִי֙ הָֽאָת֔וֹן וַתֵּ֣ט לְפָֿנַ֔י זֶ֖הֿ שָׁלֹ֣שׁ רְגָֿלִ֑ים אוּלַי֙ נָֽטְתָֿ֣הֿ מִפָּנַ֔י כִּ֥י עַתָּ֛הֿ גַּם־אֹֽתְֿכָֿ֥הֿ הָרַ֖גְֿתִּי וְאוֹתָֿ֥הּ הֶֽחֱיֵֽיתִֿי׃
[‏לד] וַיֹּ֨אֿמֶר בִּלְעָ֜ם אֶל־מַלְאַ֤ךְֿ יְהֹוָה֙ חָטָ֔אֿתִֿי כִּ֚י לֹ֣א יָדַ֔עְתִּי כִּ֥י אַתָּ֛הֿ נִצָּ֥בֿ לִקְרָאֿתִֿ֖י בַּדָּ֑רֶךְֿ וְעַתָּ֛הֿ אִם־רַ֥ע בְּעֵינֶ֖יךָֿ אָשׁ֥וּבָֿהֿ לִּֽי׃
[‏לה] וַיֹּאֿמֶר֩ מַלְאַ֨ךְֿ יְהֹוָ֜ה אֶל־בִּלְעָ֗ם לֵ֚ךְֿ עִם־הָ֣אֲנָשִׁ֔ים וְאֶ֗פֶֿס אֶתֿ־הַדָּבָֿ֛ר אֲשֶׁר־אֲדַֿבֵּ֥ר אֵלֶ֖יךָֿ אֹתֿ֣וֹ תְֿדַֿבֵּ֑ר וַיֵּ֥לֶךְֿ בִּלְעָ֖ם עִם־שָׂרֵ֥י בָֿלָֽק׃
[‏לו] וַיִּשְׁמַ֥ע בָּלָ֖ק כִּ֣י בָֿ֣א בִֿלְעָ֑ם וַיֵּצֵ֨א לִקְרָאֿת֜וֹ אֶל־עִ֣יר מוֹאָ֗בֿ אֲשֶׁר֙ עַל־גְּבֿ֣וּל אַרְנֹ֔ן אֲשֶׁ֖ר בִּקְצֵ֥הֿ הַגְּבֽֿוּל׃
[‏לז] וַיֹּ֨אֿמֶר בָּלָ֜ק אֶל־בִּלְעָ֗ם הֲלֹא֩ שָׁלֹ֨חַ שָׁלַ֤חְתִּי אֵלֶ֙יךָ֙ לִקְרֹא־לָ֔ךְֿ לָ֥מָּהֿ לֹֽא־הָלַ֖כְֿתָּ אֵלָ֑י הַ֣אֻמְנָ֔ם לֹ֥א אוּכַֿ֖ל כַּבְּדֶֽֿךָֿ׃
[‏לח] וַיֹּ֨אֿמֶר בִּלְעָ֜ם אֶל־בָּלָ֗ק הִנֵּהֿ־בָ֙אֿתִֿי֙ אֵלֶ֔יךָֿ עַתָּ֕הֿ הֲיָכֹֿ֥ל אוּכַֿ֖ל דַּבֵּ֣ר מְא֑וּמָהֿ הַדָּבָ֗ר אֲשֶׁ֨ר יָשִׂ֧ים אֱלֹהִ֛ים בְּפִֿ֖י אֹתֿ֥וֹ אֲדַֿבֵּֽר׃
[רביעי] [‏לט] וַיֵּ֥לֶךְֿ בִּלְעָ֖ם עִם־בָּלָ֑ק וַיָּבֹֿ֖אוּ קִרְיַ֥תֿ חֻצֽוֹתֿ׃
[‏מ] וַיִּזְבַּ֥ח בָּלָ֖ק בָּקָ֣ר וָצֹ֑אֿן וַיְשַׁלַּ֣ח לְבִֿלְעָ֔ם וְלַשָּׂרִ֖ים אֲשֶׁ֥ר אִתּֽוֹ׃
[‏מא] וַיְהִ֣י בַֿבֹּ֔קֶר וַיִּקַּ֤ח בָּלָק֙ אֶתֿ־בִּלְעָ֔ם ‍ֽוַיַּֽעֲלֵ֖הוּ בָּמ֣וֹתֿ בָּ֑עַל וַיַּ֥רְא מִשָּׁ֖ם קְצֵ֥הֿ הָעָֽם׃

פרק כג
[‏א] וַיֹּ֤אֿמֶר בִּלְעָם֙ אֶל־בָּלָ֔ק בְּנֵהֿ־לִ֥י בָֿזֶ֖הֿ שִׁבְֿעָ֣הֿ מִזְבְּחֹ֑תֿ וְהָכֵֿ֥ן לִי֙ בָּזֶ֔הֿ שִׁבְֿעָ֥הֿ פָֿרִ֖ים וְשִׁבְֿעָ֥הֿ אֵילִֽים׃
[‏ב] וַיַּ֣עַשׂ בָּלָ֔ק כַּֽאֲשֶׁ֖ר דִּבֶּ֣ר בִּלְעָ֑ם וַיַּ֨עַל בָּלָ֧ק וּבִֿלְעָ֛ם פָּ֥ר וָאַ֖יִל בַּמִּזְבֵּֽחַ׃
[‏ג] וַיֹּ֨אֿמֶר בִּלְעָ֜ם לְבָֿלָ֗ק הִתְֿיַצֵּב֘ עַל־עֹֽלָתֶֿךָ֒ וְאֵֽלְכָ֗הֿ אוּלַ֞י יִקָּרֵ֤הֿ יְהֹוָה֙ לִקְרָאֿתִ֔י וּדְֿבַֿ֥ר מַהֿ־יַּרְאֵ֖נִי וְהִגַּ֣דְֿתִּי לָ֑ךְֿ וַיֵּ֖לֶךְֿ שֶֽׁפִֿי׃
[‏ד] וַיִּקָּ֥ר אֱלֹהִ֖ים אֶל־בִּלְעָ֑ם וַיֹּ֣אֿמֶר אֵלָ֗יו אֶתֿ־שִׁבְֿעַ֤תֿ ‍ֽהַמִּזְבְּחֹת֙ עָרַ֔כְֿתִּי וָאַ֛עַל פָּ֥ר וָאַ֖יִל בַּמִּזְבֵּֽחַ׃
[‏ה] וַיָּ֧שֶׂם יְהֹוָ֛ה דָּבָֿ֖ר בְּפִֿ֣י בִֿלְעָ֑ם וַיֹּ֛אֿמֶר שׁ֥וּבֿ אֶל־בָּלָ֖ק וְכֹֿ֥הֿ תְֿדַֿבֵּֽר׃
[‏ו] וַיָּ֣שָׁבֿ אֵלָ֔יו וְהִנֵּ֥הֿ נִצָּ֖בֿ עַל־עֹֽלָתֿ֑וֹ ה֖וּא וְכָֿל־שָׂרֵ֥י מוֹאָֽבֿ׃
[‏ז] וַיִּשָּׂ֥א מְשָׁל֖וֹ וַיֹּאֿמַ֑ר מִן־אֲ֠רָם יַנְחֵ֨נִי בָֿלָ֤ק מֶֽלֶךְֿ־מוֹאָב֙ מֵֽהַרְרֵי־קֶ֔דֶֿם לְכָֿה֙ אָֽרָהֿ־לִּ֣י יַֽעֲקֹ֔בֿ וּלְכָֿ֖הֿ זֹֽעֲמָ֥הֿ יִשְׂרָאֵֽל׃
[‏ח] מָ֣הֿ אֶקֹּ֔בֿ לֹ֥א קַבֹּ֖הֿ אֵ֑ל וּמָ֣הֿ אֶזְעֹ֔ם לֹ֥א זָעַ֖ם יְהֹוָֽה׃
[‏ט] כִּֽי־מֵרֹ֤אֿשׁ צֻרִים֙ אֶרְאֶ֔נּוּ וּמִגְּבָֿע֖וֹתֿ אֲשׁוּרֶ֑נּוּ הֶן־עָם֙ לְבָֿדָֿ֣דֿ יִשְׁכֹּ֔ן וּבַֿגּוֹיִ֖ם לֹ֥א יִתְֿחַשָּֽׁבֿ׃
[‏י] מִ֤י מָנָה֙ עֲפַֿ֣ר יַֽעֲקֹ֔בֿ וּמִסְפָּ֖ר אֶתֿ־רֹ֣בַֿע יִשְׂרָאֵ֑ל תָּמֹ֤תֿ נַפְֿשִׁי֙ מ֣וֹתֿ יְשָׁרִ֔ים וּתְֿהִ֥י אַֽחֲרִיתִֿ֖י כָּמֹֽהוּ׃
[‏יא] וַיֹּ֤אֿמֶר בָּלָק֙ אֶל־בִּלְעָ֔ם מֶ֥הֿ עָשִׂ֖יתָֿ לִ֑י לָקֹ֤בֿ אֹֽיְבַֿי֙ לְקַחְתִּ֔יךָֿ וְהִנֵּ֖הֿ בֵּרַ֥כְֿתָּ בָֿרֵֽךְֿ׃
[‏יב] וַיַּ֖עַן וַיֹּאֿמַ֑ר הֲל֗אֺ אֵת֩ אֲשֶׁ֨ר יָשִׂ֤ים יְהֹוָה֙ בְּפִ֔י אֹתֿ֥וֹ אֶשְׁמֹ֖ר לְדַֿבֵּֽר׃
[חמישי] [‏יג] וַיֹּ֨אֿמֶר אֵלָ֜יו בָּלָ֗ק // כתיב // לְךָֿ־ // קרי // לְכָה־ נָּ֨א אִתִּ֜י אֶל־מָק֤וֹם אַחֵר֙ אֲשֶׁ֣ר תִּרְאֶ֣נּוּ מִשָּׁ֔ם אֶ֚פֶֿס קָצֵ֣הוּ תִֿרְאֶ֔הֿ וְכֻֿלּ֖וֹ לֹ֣א תִֿרְאֶ֑הֿ וְקָבְֿנוֹ־לִ֖י מִשָּֽׁם׃
[‏יד] וַיִּקָּחֵ֙הוּ֙ שְׂדֵֿ֣הֿ צֹפִ֔ים אֶל־רֹ֖אֿשׁ הַפִּסְגָּ֑הֿ וַיִּ֙בֶֿן֙ שִׁבְֿעָ֣הֿ מִזְבְּחֹ֔תֿ וַיַּ֛עַל פָּ֥ר וָאַ֖יִל בַּמִּזְבֵּֽחַ׃
[‏טו] וַיֹּ֙אֿמֶר֙ אֶל־בָּלָ֔ק הִתְֿיַצֵּ֥בֿ כֹּ֖הֿ עַל־עֹֽלָתֶֿ֑ךָֿ וְאָֽנֹכִֿ֖י אִקָּ֥רֶהֿ כֹּֽהֿ׃
[‏טז] וַיִּקָּ֤ר יְהֹוָה֙ אֶל־בִּלְעָ֔ם וַיָּ֥שֶׂם דָּבָֿ֖ר בְּפִֿ֑יו וַיֹּ֛אֿמֶר שׁ֥וּבֿ אֶל־בָּלָ֖ק וְכֹֿ֥הֿ תְֿדַֿבֵּֽר׃
[‏יז] וַיָּבֹֿ֣א אֵלָ֗יו וְהִנּ֤וֹ נִצָּב֙ עַל־עֹ֣לָת֔וֹ וְשָׂרֵ֥י מוֹאָ֖בֿ אִתּ֑וֹ וַיֹּ֤אֿמֶר לוֹ֙ בָּלָ֔ק מַהֿ־דִּבֶּ֖ר יְהֹוָֽה׃
[‏יח] וַיִּשָּׂ֥א מְשָׁל֖וֹ וַיֹּאֿמַ֑ר ק֤וּם בָּלָק֙ וּֽשֲׁמָ֔ע הַֽאֲזִ֥ינָהֿ עָדַֿ֖י בְּנ֥וֹ צִפֹּֽר׃
[‏יט] לֹ֣א אִ֥ישׁ אֵל֙ וִֽיכַֿזֵּ֔בֿ וּבֶֿן־אָדָֿ֖ם וְיִתְֿנֶחָ֑ם הַה֤וּא אָמַר֙ וְלֹ֣א יַֽעֲשֶׂ֔הֿ וְדִֿבֶּ֖ר וְלֹ֥א יְקִימֶֽנָּהֿ׃
[‏כ] הִנֵּ֥הֿ בָֿרֵ֖ךְֿ לָקָ֑חְתִּי וּבֵֿרֵ֖ךְֿ וְלֹ֥א אֲשִׁיבֶֽֿנָּהֿ׃
[‏כא] לֹֽא־הִבִּ֥יט אָ֙וֶן֙ בְּיַֽעֲקֹ֔בֿ וְלֹֽא־רָאָ֥הֿ עָמָ֖ל בְּיִשְׂרָאֵ֑ל יְהֹוָ֤ה אֱלֹהָיו֙ עִמּ֔וֹ וּתְֿרוּעַ֥תֿ מֶ֖לֶךְֿ בּֽוֹ׃
[‏כב] אֵ֖ל מֽוֹצִיאָ֣ם מִמִּצְרָ֑יִם כְּתֽֿוֹעֲפֹֿ֥תֿ רְאֵ֖ם לֽוֹ׃
[‏כג] כִּ֤י לֹא־נַ֙חַשׁ֙ בְּיַֽעֲקֹ֔בֿ וְלֹא־קֶ֖סֶם בְּיִשְׂרָאֵ֑ל כָּֽעֵ֗תֿ יֵֽאָמֵ֤ר לְיַֽעֲקֹב֙ וּֽלְיִשְׂרָאֵ֔ל מַהֿ־פָּ֖עַל אֵֽל׃
[‏כד] הֶן־עָם֙ כְּלָבִֿ֣יא יָק֔וּם וְכַֽֿאֲרִ֖י יִתְֿנַשָּׂ֑א לֹ֤א יִשְׁכַּב֙ עַדֿ־יֹ֣אֿכַֿל טֶ֔רֶףֿ וְדַֿם־חֲלָלִ֖ים יִשְׁתֶּֽהֿ׃
[‏כה] וַיֹּ֤אֿמֶר בָּלָק֙ אֶל־בִּלְעָ֔ם גַּם־קֹ֖בֿ לֹ֣א תִֿקֳּבֶֿ֑נּוּ גַּם־בָּרֵ֖ךְֿ לֹ֥א תְֿבָֽֿרְכֶֽֿנּוּ׃
[‏כו] וַיַּ֣עַן בִּלְעָ֔ם וַיֹּ֖אֿמֶר אֶל־בָּלָ֑ק הֲל֗אֺ דִּבַּ֤רְתִּי אֵלֶ֙יךָ֙ לֵאֿמֹ֔ר כֹּ֛ל אֲשֶׁר־יְדַֿבֵּ֥ר יְהֹוָ֖ה אֹתֿ֥וֹ אֶֽעֱשֶֽׂהֿ׃
[ששי] [‏כז] וַיֹּ֤אֿמֶר בָּלָק֙ אֶל־בִּלְעָ֔ם לְכָֿהֿ־נָּא֙ אֶקָּ֣חֲךָ֔ אֶל־מָק֖וֹם אַחֵ֑ר אוּלַ֤י יִישַׁר֙ בְּעֵינֵ֣י הָֽאֱלֹהִ֔ים וְקַבֹּ֥תֿוֹ לִ֖י מִשָּֽׁם׃
[‏כח] וַיִּקַּ֥ח בָּלָ֖ק אֶתֿ־בִּלְעָ֑ם רֹ֣אֿשׁ הַפְּע֔וֹר הַנִּשְׁקָ֖ףֿ עַל־פְּנֵ֥י הַיְשִׁימֹֽן׃
[‏כט] וַיֹּ֤אֿמֶר בִּלְעָם֙ אֶל־בָּלָ֔ק בְּנֵהֿ־לִ֥י בָֿזֶ֖הֿ שִׁבְֿעָ֣הֿ מִזְבְּחֹ֑תֿ וְהָכֵֿ֥ן לִי֙ בָּזֶ֔הֿ שִׁבְֿעָ֥הֿ פָֿרִ֖ים וְשִׁבְֿעָ֥הֿ אֵילִֽם׃
[‏ל] וַיַּ֣עַשׂ בָּלָ֔ק כַּֽאֲשֶׁ֖ר אָמַ֣ר בִּלְעָ֑ם וַיַּ֛עַל פָּ֥ר וָאַ֖יִל בַּמִּזְבֵּֽחַ׃

פרק כד
[‏א] וַיַּ֣רְא בִּלְעָ֗ם כִּ֣י ט֞וֹבֿ בְּעֵינֵ֤י יְהֹוָה֙ לְבָֿרֵ֣ךְֿ אֶתֿ־יִשְׂרָאֵ֔ל וְלֹֽא־הָלַ֥ךְֿ כְּפַֽֿעַם־בְּפַֿ֖עַם לִקְרַ֣אֿתֿ נְחָשִׁ֑ים וַיָּ֥שֶׁתֿ אֶל־הַמִּדְֿבָּ֖ר פָּנָֽיו׃
[‏ב] וַיִּשָּׂ֨א בִֿלְעָ֜ם אֶתֿ־עֵינָ֗יו וַיַּרְא֙ אֶתֿ־יִשְׂרָאֵ֔ל שֹׁכֵֿ֖ן לִשְׁבָֿטָ֑יו וַתְּהִ֥י עָלָ֖יו ר֥וּחַ אֱלֹהִֽים׃
[‏ג] וַיִּשָּׂ֥א מְשָׁל֖וֹ וַיֹּאֿמַ֑ר נְאֻ֤ם בִּלְעָם֙ בְּנ֣וֹ בְֿעֹ֔ר וּנְאֻ֥ם הַגֶּ֖בֶֿר שְׁתֻֿ֥ם הָעָֽיִן׃
[‏ד] נְאֻ֕ם שֹׁמֵ֖עַ אִמְרֵי־אֵ֑ל אֲשֶׁ֨ר מַֽחֲזֵ֤הֿ שַׁדַּי֙ יֶֽחֱזֶ֔הֿ נֹפֵֿ֖ל וּגְֿל֥וּי עֵינָֽיִם׃
[‏ה] מַהֿ־טֹּ֥בֿוּ אֹֽהָלֶ֖יךָֿ יַֽעֲקֹ֑בֿ מִשְׁכְּנֹתֶֿ֖יךָֿ יִשְׂרָאֵֽל׃
[‏ו] כִּנְחָלִ֣ים נִטָּ֔יוּ כְּגַֿנֹּ֖תֿ עֲלֵ֣י נָהָ֑ר כַּֽאֲהָלִים֙ נָטַ֣ע יְהֹוָ֔ה כַּֽאֲרָזִ֖ים עֲלֵי־מָֽיִם׃
[‏ז] יִֽזַּל־מַ֙יִם֙ מִדָּ֣לְיָ֔ו וְזַרְע֖וֹ בְּמַ֣יִם רַבִּ֑ים וְיָרֹ֤ם מֵֽאֲגַֿג֙ מַלְכּ֔וֹ וְתִֿנַּשֵּׂ֖א מַלְכֻֿתֽֿוֹ׃
[‏ח] אֵ֚ל מֽוֹצִיא֣וֹ מִמִּצְרַ֔יִם כְּתֽֿוֹעֲפֹֿ֥תֿ רְאֵ֖ם ל֑וֹ יֹאֿכַ֞ל גּוֹיִ֣ם צָרָ֗יו וְעַצְמֹֽתֵֿיהֶ֛ם יְגָֿרֵ֖ם וְחִצָּ֥יו יִמְחָֽץ׃
[‏ט] כָּרַ֨ע שָׁכַֿ֧בֿ כַּֽאֲרִ֛י וּכְֿלָבִֿ֖יא מִ֣י יְקִימֶ֑נּוּ מְבָֽֿרְכֶֿ֣יךָֿ בָֿר֔וּךְֿ וְאֹֽרְרֶ֖יךָֿ אָרֽוּר׃
[‏י] וַיִּֽחַר־אַ֤ףֿ בָּלָק֙ אֶל־בִּלְעָ֔ם וַיִּסְפֹּ֖ק אֶתֿ־כַּפָּ֑יו וַיֹּ֨אֿמֶר בָּלָ֜ק אֶל־בִּלְעָ֗ם לָקֹ֤בֿ אֹֽיְבַֿי֙ קְרָאֿתִ֔יךָֿ וְהִנֵּה֙ בֵּרַ֣כְֿתָּ בָֿרֵ֔ךְֿ זֶ֖הֿ שָׁלֹ֥שׁ פְּעָמִֽים׃
[‏יא] וְעַתָּ֖הֿ בְּרַח־לְךָֿ֣ אֶל־מְקוֹמֶ֑ךָֿ אָמַ֙רְתִּי֙ כַּבֵּ֣דֿ אֲכַֿבֶּדְֿךָ֔ וְהִנֵּ֛הֿ מְנָֽעֲךָֿ֥ יְהֹוָ֖ה מִכָּבֽֿוֹדֿ׃
[‏יב] וַיֹּ֥אֿמֶר בִּלְעָ֖ם אֶל־בָּלָ֑ק הֲל֗אֺ גַּ֧ם אֶל־מַלְאָכֶֿ֛יךָֿ אֲשֶׁר־שָׁלַ֥חְתָּ אֵלַ֖י דִּבַּ֥רְתִּי לֵאֿמֹֽר׃
[‏יג] אִם־יִתֶּן־לִ֨י בָֿלָ֜ק מְלֹ֣א בֵֿיתֿוֹ֘ כֶּ֣סֶףֿ וְזָהָב֒ לֹ֣א אוּכַ֗ל לַֽעֲבֹֿר֙ אֶתֿ־פִּ֣י יְהֹוָ֔ה לַֽעֲשׂ֥וֹתֿ טוֹבָֿ֛הֿ א֥וֹ רָעָ֖הֿ מִלִּבִּ֑י אֲשֶׁר־יְדַֿבֵּ֥ר יְהֹוָ֖ה אֹתֿ֥וֹ אֲדַֿבֵּֽר׃
[שביעי] [‏יד] וְעַתָּ֕הֿ הִנְנִ֥י הוֹלֵ֖ךְֿ לְעַמִּ֑י לְכָֿה֙ אִיעָ֣צְךָ֔ אֲשֶׁ֨ר יַֽעֲשֶׂ֜הֿ הָעָ֥ם הַזֶּ֛הֿ לְעַמְּךָֿ֖ בְּאַֽחֲרִ֥יתֿ הַיָּמִֽים׃
[‏טו] וַיִּשָּׂ֥א מְשָׁל֖וֹ וַיֹּאֿמַ֑ר נְאֻ֤ם בִּלְעָם֙ בְּנ֣וֹ בְֿעֹ֔ר וּנְאֻ֥ם הַגֶּ֖בֶֿר שְׁתֻֿ֥ם הָעָֽיִן׃
[‏טז] נְאֻ֗ם שֹׁמֵ֙עַ֙ אִמְרֵי־אֵ֔ל וְיֹדֵֿ֖עַ דַּ֣עַתֿ עֶלְי֑וֹן מַֽחֲזֵ֤הֿ שַׁדַּי֙ יֶֽחֱזֶ֔הֿ נֹפֵֿ֖ל וּגְֿל֥וּי עֵינָֽיִם׃
[‏יז] אֶרְאֶ֙נּוּ֙ וְלֹ֣א עַתָּ֔הֿ אֲשׁוּרֶ֖נּוּ וְלֹ֣א קָר֑וֹבֿ דָּרַ֨ךְֿ כּוֹכָ֜בֿ מִֽיַּֽעֲקֹ֗בֿ וְקָ֥ם שֵׁ֙בֶֿט֙ מִיִּשְׂרָאֵ֔ל וּמָחַץ֙ פַּֽאֲתֵֿ֣י מוֹאָ֔בֿ וְקַרְקַ֖ר כָּל־בְּנֵי־שֵֽׁתֿ׃
[‏יח] וְהָיָ֨הֿ אֱד֜וֹם יְרֵשָׁ֗הֿ וְהָיָ֧הֿ יְרֵשָׁ֛הֿ שֵׂעִ֖יר אֹֽיְבָֿ֑יו וְיִשְׂרָאֵ֖ל עֹ֥שֶׂהֿ חָֽיִל׃
[‏יט] וְיֵ֖רְדְּ מִֽיַּֽעֲקֹ֑בֿ וְהֶֽאֱבִֿ֥ידֿ שָׂרִ֖ידֿ מֵעִֽיר׃
[‏כ] וַיַּרְא֙ אֶתֿ־עֲמָלֵ֔ק וַיִּשָּׂ֥א מְשָׁל֖וֹ וַיֹּאֿמַ֑ר רֵאֿשִׁ֤יתֿ גּוֹיִם֙ עֲמָלֵ֔ק וְאַֽחֲרִיתֿ֖וֹ עֲדֵֿ֥י אֹבֵֽֿדֿ׃
[‏כא] וַיַּרְא֙ אֶתֿ־הַקֵּינִ֔י וַיִּשָּׂ֥א מְשָׁל֖וֹ וַיֹּאֿמַ֑ר אֵיתָֿן֙ מֽוֹשָׁבֶ֔ךָֿ וְשִׂ֥ים בַּסֶּ֖לַע קִנֶּֽךָֿ׃
[‏כב] כִּ֥י אִם־יִֽהְיֶ֖הֿ לְבָֿ֣עֵֽר קָ֑יִן עַדֿ־מָ֖הֿ אַשּׁ֥וּר תִּשְׁבֶּֽךָּ׃
[‏כג] וַיִּשָּׂ֥א מְשָׁל֖וֹ וַיֹּאֿמַ֑ר א֕וֹי מִ֥י יִֽחְיֶ֖הֿ מִשֻּׂמ֥וֹ אֵֽל׃
[‏כד] וְצִים֙ מִיַּ֣דֿ כִּתִּ֔ים וְעִנּ֥וּ אַשּׁ֖וּר וְעִנּוּ־עֵ֑בֶֿר וְגַֿם־ה֖וּא עֲדֵֿ֥י אֹבֵֽֿדֿ׃
[‏כה] וַיָּ֣קָם בִּלְעָ֔ם וַיֵּ֖לֶךְֿ וַיָּ֣שָׁבֿ לִמְקֹמ֑וֹ וְגַֿם־בָּלָ֖ק הָלַ֥ךְֿ לְדַֿרְכּֽוֹ׃פ

פרק כה
[‏א] וַיֵּ֥שֶׁבֿ יִשְׂרָאֵ֖ל בַּשִּׁטִּ֑ים וַיָּ֣חֶל הָעָ֔ם לִזְנ֖וֹתֿ אֶל־בְּנ֥וֹתֿ מוֹאָֽבֿ׃
[‏ב] וַתִּקְרֶ֣אֿןָ לָעָ֔ם לְזִבְֿחֵ֖י אֱלֹֽהֵיהֶ֑ן וַיֹּ֣אֿכַֿל הָעָ֔ם וַיִּֽשְׁתַּֽחֲו֖וּ לֵאֿלֹֽהֵיהֶֽן׃
[‏ג] וַיִּצָּ֥מֶדֿ יִשְׂרָאֵ֖ל לְבַֿ֣עַל פְּע֑וֹר וַיִּֽחַר־אַףֿ־יְהֹוָ֖ה בְּיִשְׂרָאֵֽל׃
[‏ד] וַיֹּ֨אֿמֶר יְהֹוָ֜ה אֶל־מֹשֶׁ֗הֿ קַ֚ח אֶתֿ־כָּל־רָאֿשֵׁ֣י הָעָ֔ם וְהוֹקַ֥ע אוֹתָֿ֛ם לַֽיהֹוָ֖ה נֶ֣גֶֿדֿ הַשָּׁ֑מֶשׁ וְיָשֹׁ֛בֿ חֲר֥וֹן אַףֿ־יְהֹוָ֖ה מִיִּשְׂרָאֵֽל׃
[‏ה] וַיֹּ֣אֿמֶר מֹשֶׁ֔הֿ אֶל־שֹֽׁפְֿטֵ֖י יִשְׂרָאֵ֑ל הִרְגֿוּ֙ אִ֣ישׁ אֲנָשָׁ֔יו הַנִּצְמָדִֿ֖ים לְבַֿ֥עַל פְּעֽוֹר׃
[‏ו] וְהִנֵּ֡הֿ אִישׁ֩ מִבְּנֵ֨י יִשְׂרָאֵ֜ל בָּ֗א וַיַּקְרֵ֤בֿ אֶל־אֶחָיו֙ אֶתֿ־הַמִּדְֿיָנִ֔יתֿ לְעֵינֵ֣י מֹשֶׁ֔הֿ וּלְעֵינֵ֖י כָּל־עֲדַֿ֣תֿ בְּנֵֽי־יִשְׂרָאֵ֑ל וְהֵ֣מָּהֿ בֹֿכִ֔ים פֶּ֖תַֿח אֹ֥הֶל מוֹעֵֽדֿ׃
[מפטיר] [‏ז] וַיַּ֗רְא פִּֽינְחָס֙ בֶּן־אֶלְעָזָ֔ר בֶּֽן־אַֽהֲרֹ֖ן הַכֹּהֵ֑ן וַיָּ֙קָם֙ מִתּ֣וֹךְֿ הָֽעֵדָ֔הֿ וַיִּקַּ֥ח רֹ֖מַח בְּיָדֽֿוֹ׃
[‏ח] וַ֠יָּבֹֿא אַחַ֨ר אִֽישׁ־יִשְׂרָאֵ֜ל אֶל־הַקֻּבָּ֗הֿ וַיִּדְֿקֹר֙ אֶתֿ־שְׁנֵיהֶ֔ם אֵ֚תֿ אִ֣ישׁ יִשְׂרָאֵ֔ל וְאֶתֿ־הָֽאִשָּׁ֖הֿ אֶל־קֳבָֿתָֿ֑הּ וַתֵּֽעָצַר֙ הַמַּגֵּפָ֔הֿ מֵעַ֖ל בְּנֵ֥י יִשְׂרָאֵֽל׃
[‏ט] וַיִּֽהְי֕וּ הַמֵּתִֿ֖ים בַּמַּגֵּפָֿ֑הֿ אַרְבָּעָ֥הֿ וְעֶשְׂרִ֖ים אָֽלֶףֿ׃פ
‏{פרשת פינחס}[‏י] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יא] פִּֽינְחָ֨ס בֶּן־אֶלְעָזָ֜ר בֶּן־אַֽהֲרֹ֣ן הַכֹּהֵ֗ן הֵשִׁ֤יבֿ אֶתֿ־חֲמָתִֿי֙ מֵעַ֣ל בְּנֵֽי־יִשְׂרָאֵ֔ל בְּקַנְא֥וֹ אֶתֿ־קִנְאָתִֿ֖י בְּתֿוֹכָֿ֑ם וְלֹֽא־כִֿלִּ֥יתִֿי אֶתֿ־בְּנֵֽי־יִשְׂרָאֵ֖ל בְּקִנְאָתִֽֿי׃
[‏יב] לָכֵֿ֖ן אֱמֹ֑ר הִנְנִ֨י נֹתֵֿ֥ן ל֛וֹ אֶתֿ־בְּרִיתִֿ֖י שָׁלֽוֹם׃
[‏יג] וְהָ֤יְתָֿהֿ לּוֹ֙ וּלְזַרְע֣וֹ אַֽחֲרָ֔יו בְּרִ֖יתֿ כְּהֻנַּ֣תֿ עוֹלָ֑ם תַּ֗חַתֿ אֲשֶׁ֤ר קִנֵּא֙ לֵֽאֿלֹהָ֔יו וַיְכַֿפֵּ֖ר עַל־בְּנֵ֥י יִשְׂרָאֵֽל׃
[‏יד] וְשֵׁם֩ אִ֨ישׁ יִשְׂרָאֵ֜ל הַמֻּכֶּ֗הֿ אֲשֶׁ֤ר הֻכָּה֙ אֶתֿ־הַמִּדְֿיָנִ֔יתֿ זִמְרִ֖י בֶּן־סָל֑וּא נְשִׂ֥יא בֵֽֿיתֿ־אָ֖בֿ לַשִּׁמְעֹנִֽי׃
[‏טו] וְשֵׁ֨ם הָֽאִשָּׁ֧הֿ הַמֻּכָּ֛הֿ הַמִּדְֿיָנִ֖יתֿ כָּזְבִּ֣י בַֿתֿ־צ֑וּר רֹ֣אֿשׁ אֻמּ֥וֹתֿ בֵּֽיתֿ־אָ֛בֿ בְּמִדְֿיָ֖ן הֽוּא׃פ
[‏טז] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יז] צָר֖וֹר אֶתֿ־הַמִּדְֿיָנִ֑ים וְהִכִּיתֶֿ֖ם אוֹתָֽֿם׃
[‏יח] כִּי־צֹֽרְרִ֥ים הֵם֙ לָכֶ֔ם בְּנִכְֿלֵיהֶ֛ם אֲשֶׁר־נִכְּל֥וּ לָכֶֿ֖ם עַל־דְּבַֿ֣ר פְּע֑וֹר וְעַל־דְּבַ֞ר כָּזְבִּ֨י בַֿתֿ־נְשִׂ֤יא מִדְֿיָן֙ אֲחֹתָ֔ם הַמֻּכָּ֥הֿ בְֿיֽוֹם־הַמַּגֵּפָֿ֖הֿ עַל־דְּבַ֥ר פְּעֽוֹר׃

פרק כו
[‏א] וַיְהִ֖י אַֽחֲרֵ֣י הַמַּגֵּפָֿ֑הֿ‌ פ וַיֹּ֤אֿמֶר יְהֹוָה֙ אֶל־מֹשֶׁ֔הֿ וְאֶל־אֶלְעָזָ֛ר בֶּן־אַֽהֲרֹ֥ן הַכֹּהֵ֖ן לֵאֿמֹֽר׃
[‏ב] שְׂא֞וּ אֶתֿ־רֹ֣אֿשׁ׀ כָּל־עֲדַֿ֣תֿ בְּנֵֽי־יִשְׂרָאֵ֗ל מִבֶּ֨ן עֶשְׂרִ֥ים שָׁנָ֛הֿ וָמַ֖עְלָהֿ לְבֵֿ֣יתֿ אֲבֹֿתָֿ֑ם כָּל־יֹצֵ֥א צָבָֿ֖א בְּיִשְׂרָאֵֽל׃
[‏ג] וַיְדַֿבֵּ֨ר מֹשֶׁ֜הֿ וְאֶלְעָזָ֧ר הַכֹּהֵ֛ן אֹתָֿ֖ם בְּעַֽרְבֹֿ֣תֿ מוֹאָ֑בֿ עַל־יַרְדֵּ֥ן יְרֵח֖וֹ לֵאֿמֹֽר׃
[‏ד] מִבֶּ֛ן עֶשְׂרִ֥ים שָׁנָ֖הֿ וָמָ֑עְלָהֿ כַּֽאֲשֶׁר֩ צִוָּ֨הֿ יְהֹוָ֤ה אֶתֿ־מֹשֶׁה֙ וּבְֿנֵ֣י יִשְׂרָאֵ֔ל הַיֹּֽצְאִ֖ים מֵאֶ֥רֶץ מִצְרָֽיִם׃
[שני] [‏ה] רְאוּבֵֿ֖ן בְּכֿ֣וֹר יִשְׂרָאֵ֑ל בְּנֵ֣י רְאוּבֵ֗ן חֲנוֹךְ֙ מִשְׁפַּ֣חַתֿ הַֽחֲנֹכִ֔י לְפַֿלּ֕וּא מִשְׁפַּ֖חַתֿ הַפַּלֻּאִֽי׃
[‏ו] לְחֶצְרֹ֕ן מִשְׁפַּ֖חַתֿ הַֽחֶצְרוֹנִ֑י לְכַֿרְמִ֕י מִשְׁפַּ֖חַתֿ הַכַּרְמִֽי׃
[‏ז] אֵ֖לֶּהֿ מִשְׁפְּחֹ֣תֿ הָרֽאוּבֵֿנִ֑י וַיִּֽהְי֣וּ פְֿקֻֽדֵֿיהֶ֗ם שְׁלֹשָׁ֤הֿ וְאַרְבָּעִים֙ אֶ֔לֶףֿ וּשְׁבַֿ֥ע מֵא֖וֹתֿ וּשְׁלֹשִֽׁים׃
[‏ח] וּבְֿנֵ֥י פַֿלּ֖וּא אֱלִיאָֽבֿ׃
[‏ט] וּבְֿנֵ֣י אֱלִיאָ֔בֿ נְמוּאֵ֖ל וְדָֿתָֿ֣ן וַֽאֲבִֿירָ֑ם הֽוּא־דָֿתָ֨ן וַֽאֲבִֿירָ֜ם // כתיב // קרוא֣י // קרי // קְרִיאֵ֣י הָֽעֵדָ֗הֿ אֲשֶׁ֨ר הִצּ֜וּ עַל־מֹשֶׁ֤הֿ וְעַֽל־אַֽהֲרֹן֙ בַּֽעֲדַֿתֿ־קֹ֔רַח בְּהַצֹּתָֿ֖ם עַל־יְהֹוָֽה׃
[‏י] וַתִּפְֿתַּ֨ח הָאָ֜רֶץ אֶתֿ־פִּ֗יהָ וַתִּבְֿלַ֥ע אֹתָֿ֛ם וְאֶתֿ־קֹ֖רַח בְּמ֣וֹתֿ הָֽעֵדָֿ֑הֿ בַּֽאֲכֹֿ֣ל הָאֵ֗שׁ אֵ֣תֿ חֲמִשִּׁ֤ים וּמָאֿתַ֙יִם֙ אִ֔ישׁ וַיִּֽהְי֖וּ לְנֵֽס׃
[‏יא] וּבְֿנֵי־קֹ֖רַח לֹא־מֵֽתֿוּ׃ס
[‏יב] בְּנֵ֣י שִׁמְעוֹן֘ לְמִשְׁפְּחֹתָֿם֒ לִנְמוּאֵ֗ל מִשְׁפַּ֙חַת֙ הַנְּמ֣וּאֵלִ֔י לְיָמִ֕ין מִשְׁפַּ֖חַתֿ הַיָּֽמִינִ֑י לְיָכִ֕ין מִשְׁפַּ֖חַתֿ הַיָּֽכִֿינִֽי׃
[‏יג] לְזֶ֕רַח מִשְׁפַּ֖חַתֿ הַזַּרְחִ֑י לְשָׁא֕וּל מִשְׁפַּ֖חַתֿ הַשָּֽׁאוּלִֽי׃
[‏יד] אֵ֖לֶּהֿ מִשְׁפְּחֹ֣תֿ הַשִּׁמְעֹנִ֑י שְׁנַ֧יִם וְעֶשְׂרִ֛ים אֶ֖לֶףֿ וּמָאֿתָֽֿיִם׃ס
[‏טו] בְּנֵ֣י גָֿד֘ לְמִשְׁפְּחֹתָֿם֒ לִצְפ֗וֹן מִשְׁפַּ֙חַת֙ הַצְּפֿוֹנִ֔י לְחַגִּ֕י מִשְׁפַּ֖חַתֿ הַֽחַגִּ֑י לְשׁוּנִ֕י מִשְׁפַּ֖חַתֿ הַשּׁוּנִֽי׃
[‏טז] לְאָזְנִ֕י מִשְׁפַּ֖חַתֿ הָֽאָזְנִ֑י לְעֵרִ֕י מִשְׁפַּ֖חַתֿ הָֽעֵרִֽי׃
[‏יז] לַֽאֲר֕וֹדֿ מִשְׁפַּ֖חַתֿ הָֽאֲרוֹדִֿ֑י לְאַ֨רְאֵלִ֔י מִשְׁפַּ֖חַתֿ הָֽאַרְאֵלִֽי׃
[‏יח] אֵ֛לֶּהֿ מִשְׁפְּחֹ֥תֿ בְּנֵי־גָֿ֖דֿ לִפְֿקֻֽדֵֿיהֶ֑ם אַרְבָּעִ֥ים אֶ֖לֶףֿ וַֽחֲמֵ֥שׁ מֵאֽוֹתֿ׃ס
[‏יט] בְּנֵ֥י יְהוּדָֿ֖הֿ עֵ֣ר וְאוֹנָ֑ן וַיָּ֥מָתֿ עֵ֛ר וְאוֹנָ֖ן בְּאֶ֥רֶץ כְּנָֽעַן׃
[‏כ] וַיִּֽהְי֣וּ בְֿנֵֽי־יְהוּדָֿה֘ לְמִשְׁפְּחֹתָֿם֒ לְשֵׁלָ֗הֿ מִשְׁפַּ֙חַת֙ הַשֵּׁ֣לָנִ֔י לְפֶ֕רֶץ מִשְׁפַּ֖חַתֿ הַפַּרְצִ֑י לְזֶ֕רַח מִשְׁפַּ֖חַתֿ הַזַּרְחִֽי׃
[‏כא] וַיִּֽהְי֣וּ בְֿנֵי־פֶ֔רֶץ לְחֶצְרֹ֕ן מִשְׁפַּ֖חַתֿ הַֽחֶצְרֹנִ֑י לְחָמ֕וּל מִשְׁפַּ֖חַתֿ הֶחָֽמוּלִֽי׃
[‏כב] אֵ֛לֶּהֿ מִשְׁפְּחֹ֥תֿ יְהוּדָֿ֖הֿ לִפְֿקֻֽדֵֿיהֶ֑ם שִׁשָּׁ֧הֿ וְשִׁבְֿעִ֛ים אֶ֖לֶףֿ וַֽחֲמֵ֥שׁ מֵאֽוֹתֿ׃ס
[‏כג] בְּנֵ֤י יִשָּׂשכָֿר֙ לְמִשְׁפְּחֹתָ֔ם תּוֹלָ֕ע מִשְׁפַּ֖חַתֿ הַתּֽוֹלָעִ֑י לְפֻֿוָ֕הֿ מִשְׁפַּ֖חַתֿ הַפּוּנִֽי׃
[‏כד] לְיָשׁ֕וּבֿ מִשְׁפַּ֖חַתֿ הַיָּשֻׁבִ֑י לְשִׁמְרֹ֕ן מִשְׁפַּ֖חַתֿ הַשִּׁמְרֹנִֽי׃
[‏כה] אֵ֛לֶּהֿ מִשְׁפְּחֹ֥תֿ יִשָּׂשכָֿ֖ר לִפְֿקֻֽדֵֿיהֶ֑ם אַרְבָּעָ֧הֿ וְשִׁשִּׁ֛ים אֶ֖לֶףֿ וּשְׁלֹ֥שׁ מֵאֽוֹתֿ׃ס
[‏כו] בְּנֵ֣י זְבֿוּלֻן֘ לְמִשְׁפְּחֹתָֿם֒ לְסֶ֗רֶדֿ מִשְׁפַּ֙חַת֙ הַסַּרְדִּ֔י לְאֵל֕וֹן מִשְׁפַּ֖חַתֿ הָאֵֽלֹנִ֑י לְיַ֨חְלְאֵ֔ל מִשְׁפַּ֖חַתֿ הַיַּחְלְאֵלִֽי׃
[‏כז] אֵ֛לֶּהֿ מִשְׁפְּחֹ֥תֿ הַזְּבֽֿוּלֹנִ֖י לִפְֿקֻֽדֵֿיהֶ֑ם שִׁשִּׁ֥ים אֶ֖לֶףֿ וַֽחֲמֵ֥שׁ מֵאֽוֹתֿ׃ס
[‏כח] בְּנֵ֥י יוֹסֵ֖ףֿ לְמִשְׁפְּחֹתָֿ֑ם מְנַשֶּׁ֖הֿ וְאֶפְֿרָֽיִם׃
[‏כט] בְּנֵ֣י מְנַשֶּׁ֗הֿ לְמָכִֿיר֙ מִשְׁפַּ֣חַתֿ הַמָּֽכִֿירִ֔י וּמָכִֿ֖יר הוֹלִ֣ידֿ אֶתֿ־גִּלְעָ֑דֿ לְגִֿלְעָ֕דֿ מִשְׁפַּ֖חַתֿ הַגִּלְעָדִֽֿי׃
[‏ל] אֵ֚לֶּהֿ בְּנֵ֣י גִֿלְעָ֔דֿ אִיעֶ֕זֶר מִשְׁפַּ֖חַתֿ הָאִֽיעֶזְרִ֑י לְחֵ֕לֶק מִשְׁפַּ֖חַתֿ הַֽחֶלְקִֽי׃
[‏לא] וְאַ֨שְׂרִיאֵ֔ל מִשְׁפַּ֖חַתֿ הָֽאַשְׂרִֽאֵלִ֑י וְשֶׁ֕כֶֿם מִשְׁפַּ֖חַתֿ הַשִּׁכְֿמִֽי׃
[‏לב] וּשְׁמִידָ֕ע מִשְׁפַּ֖חַתֿ הַשְּׁמִֽידָֿעִ֑י וְחֵ֕פֶֿר מִשְׁפַּ֖חַתֿ הַֽחֶפְֿרִֽי׃
[‏לג] וּצְלָפְֿחָ֣דֿ בֶּן־חֵ֗פֶֿר לֹא־הָ֥יוּ ל֛וֹ בָּנִ֖ים כִּ֣י אִם־בָּנ֑וֹתֿ וְשֵׁם֙ בְּנ֣וֹתֿ צְלָפְֿחָ֔דֿ מַחְלָ֣הֿ וְנֹעָ֔הֿ חָגְֿלָ֥הֿ מִלְכָּ֖הֿ וְתִֿרְצָֽהֿ׃
[‏לד] אֵ֖לֶּהֿ מִשְׁפְּחֹ֣תֿ מְנַשֶּׁ֑הֿ וּפְֿקֻ֣דֵֿיהֶ֔ם שְׁנַ֧יִם וַֽחֲמִשִּׁ֛ים אֶ֖לֶףֿ וּשְׁבַֿ֥ע מֵאֽוֹתֿ׃ס
[‏לה] אֵ֣לֶּהֿ בְֿנֵֽי־אֶפְֿרַיִם֘ לְמִשְׁפְּחֹתָֿם֒ לְשׁוּתֶ֗לַח מִשְׁפַּ֙חַת֙ הַשֻּׁ֣תַֿלְחִ֔י לְבֶ֕כֶֿר מִשְׁפַּ֖חַתֿ הַבַּכְֿרִ֑י לְתַ֕חַן מִשְׁפַּ֖חַתֿ ‍ֽהַתַּֽחֲנִֽי׃
[‏לו] וְאֵ֖לֶּהֿ בְּנֵ֣י שׁוּתָֿ֑לַח לְעֵרָ֕ן מִשְׁפַּ֖חַתֿ הָעֵֽרָנִֽי׃
[‏לז] אֵ֣לֶּהֿ מִשְׁפְּחֹ֤תֿ בְּנֵֽי־אֶפְֿרַ֙יִם֙ לִפְֿקֻ֣דֵֿיהֶ֔ם שְׁנַ֧יִם וּשְׁלֹשִׁ֛ים אֶ֖לֶףֿ וַֽחֲמֵ֣שׁ מֵא֑וֹתֿ אֵ֥לֶּהֿ בְֿנֵֽי־יוֹסֵ֖ףֿ לְמִשְׁפְּחֹתָֽֿם׃ס
[‏לח] בְּנֵ֣י בִֿנְיָמִן֘ לְמִשְׁפְּחֹתָֿם֒ לְבֶ֗לַע מִשְׁפַּ֙חַת֙ הַבַּלְעִ֔י לְאַשְׁבֵּ֕ל מִשְׁפַּ֖חַתֿ הָֽאַשְׁבֵּלִ֑י לַֽאֲחִירָ֕ם מִשְׁפַּ֖חַתֿ הָֽאֲחִֽירָמִֽי׃
[‏לט] לִשְׁפֿוּפָ֕ם מִשְׁפַּ֖חַתֿ הַשּֽׁוּפָֿמִ֑י לְחוּפָ֕ם מִשְׁפַּ֖חַתֿ הַחֽוּפָֿמִֽי׃
[‏מ] וַיִּֽהְי֥וּ בְֿנֵי־בֶֿ֖לַע אַ֣רְדְּ וְנַֽעֲמָ֑ן מִשְׁפַּ֙חַת֙ הָֽאַרְדִּ֔י לְנַֽעֲמָ֔ן מִשְׁפַּ֖חַתֿ ‍ֽהַנַּֽעֲמִֽי׃
[‏מא] אֵ֥לֶּהֿ בְֿנֵֽי־בִֿנְיָמִ֖ן לְמִשְׁפְּחֹתָֿ֑ם וּפְֿקֻ֣דֵֿיהֶ֔ם חֲמִשָּׁ֧הֿ וְאַרְבָּעִ֛ים אֶ֖לֶףֿ וְשֵׁ֥שׁ מֵאֽוֹתֿ׃ס
[‏מב] אֵ֤לֶּהֿ בְֿנֵי־דָֿן֙ לְמִשְׁפְּחֹתָ֔ם לְשׁוּחָ֕ם מִשְׁפַּ֖חַתֿ הַשּֽׁוּחָמִ֑י אֵ֛לֶּהֿ מִשְׁפְּחֹ֥תֿ דָּ֖ן לְמִשְׁפְּחֹתָֽֿם׃
[‏מג] כָּל־מִשְׁפְּחֹ֥תֿ הַשּֽׁוּחָמִ֖י לִפְֿקֻֽדֵֿיהֶ֑ם אַרְבָּעָ֧הֿ וְשִׁשִּׁ֛ים אֶ֖לֶףֿ וְאַרְבַּ֥ע מֵאֽוֹתֿ׃ס
[‏מד] בְּנֵ֣י אָשֵׁר֘ לְמִשְׁפְּחֹתָֿם֒ לְיִמְנָ֗הֿ מִשְׁפַּ֙חַת֙ הַיִּמְנָ֔הֿ לְיִשְׁוִ֕י מִשְׁפַּ֖חַתֿ הַיִּשְׁוִ֑י לִבְֿרִיעָ֕הֿ מִשְׁפַּ֖חַתֿ הַבְּרִיעִֽי׃
[‏מה] לִבְֿנֵ֣י בְֿרִיעָ֔הֿ לְחֶ֕בֶֿר מִשְׁפַּ֖חַתֿ הַֽחֶבְֿרִ֑י לְמַ֨לְכִּיאֵ֔ל מִשְׁפַּ֖חַתֿ הַמַּלְכִּֽיאֵלִֽי׃
[‏מו] וְשֵׁ֥ם בַּתֿ־אָשֵׁ֖ר שָֽׂרַח׃
[‏מז] אֵ֛לֶּהֿ מִשְׁפְּחֹ֥תֿ בְּנֵֽי־אָשֵׁ֖ר לִפְֿקֻֽדֵֿיהֶ֑ם שְׁלֹשָׁ֧הֿ וַֽחֲמִשִּׁ֛ים אֶ֖לֶףֿ וְאַרְבַּ֥ע מֵאֽוֹתֿ׃ס
[‏מח] בְּנֵ֤י נַפְֿתָּלִי֙ לְמִשְׁפְּחֹתָ֔ם לְיַ֨חְצְאֵ֔ל מִשְׁפַּ֖חַתֿ הַיַּחְצְאֵלִ֑י לְגֿוּנִ֕י מִשְׁפַּ֖חַתֿ הַגּוּנִֽי׃
[‏מט] לְיֵ֕צֶר מִשְׁפַּ֖חַתֿ הַיִּצְרִ֑י לְשִׁלֵּ֕ם מִשְׁפַּ֖חַתֿ הַשִּׁלֵּמִֽי׃
[‏נ] אֵ֛לֶּהֿ מִשְׁפְּחֹ֥תֿ נַפְֿתָּלִ֖י לְמִשְׁפְּחֹתָֿ֑ם וּפְֿקֻ֣דֵֿיהֶ֔ם חֲמִשָּׁ֧הֿ וְאַרְבָּעִ֛ים אֶ֖לֶףֿ וְאַרְבַּ֥ע מֵאֽוֹתֿ׃
[‏נא] אֵ֗לֶּהֿ פְּקוּדֵֿי֙ בְּנֵ֣י יִשְׂרָאֵ֔ל שֵֽׁשׁ־מֵא֥וֹתֿ אֶ֖לֶףֿ וָאָ֑לֶףֿ שְׁבַֿ֥ע מֵא֖וֹתֿ וּשְׁלֹשִֽׁים׃פ
[שלישי] [‏נב] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏נג] לָאֵ֗לֶּהֿ תֵּֽחָלֵ֥ק הָאָ֛רֶץ בְּנַֽחֲלָ֖הֿ בְּמִסְפַּ֥ר שֵׁמֽוֹתֿ׃
[‏נד] לָרַ֗בֿ תַּרְבֶּה֙ נַֽחֲלָת֔וֹ וְלַמְעַ֕ט תַּמְעִ֖יט נַֽחֲלָתֿ֑וֹ אּ֚ישׁ לְפִֿ֣י פְֿקֻדָ֔יו יֻתַּ֖ן נַֽחֲלָתֽֿוֹ׃
[‏נה] אַךְֿ־בְּגֿוֹרָ֕ל יֵֽחָלֵ֖ק אֶתֿ־הָאָ֑רֶץ לִשְׁמ֥וֹתֿ מַטּֽוֹתֿ־אֲבֹֿתָֿ֖ם יִנְחָֽלוּ׃
[‏נו] עַל־פִּי֙ הַגּוֹרָ֔ל תֵּֽחָלֵ֖ק נַֽחֲלָתֿ֑וֹ בֵּ֥ין רַ֖בֿ לִמְעָֽט׃ס
[‏נז] וְאֵ֨לֶּהֿ פְֿקוּדֵֿ֣י הַלֵּוִי֘ לְמִשְׁפְּחֹתָֿם֒ לְגֵֽֿרְשׁ֗וֹן מִשְׁפַּ֙חַת֙ הַגֵּ֣רְשֻׁנִּ֔י לִקְהָ֕תֿ מִשְׁפַּ֖חַתֿ הַקְּהָתִֿ֑י לִמְרָרִ֕י מִשְׁפַּ֖חַתֿ הַמְּרָרִֽי׃
[‏נח] אֵ֣לֶּהֿ׀ מִשְׁפְּחֹ֣תֿ לֵוִ֗י מִשְׁפַּ֨חַתֿ הַלִּבְֿנִ֜י מִשְׁפַּ֤חַתֿ הַֽחֶבְֿרֹנִי֙ מִשְׁפַּ֤חַתֿ הַמַּחְלִי֙ מִשְׁפַּ֣חַתֿ הַמּוּשִׁ֔י מִשְׁפַּ֖חַתֿ הַקָּרְחִ֑י וּקְהָ֖תֿ הוֹלִ֥דֿ אֶתֿ־עַמְרָֽם׃
[‏נט] וְשֵׁ֣ם׀ אֵ֣שֶׁתֿ עַמְרָ֗ם יוֹכֶ֙בֶֿד֙ בַּתֿ־לֵוִ֔י אֲשֶׁ֨ר יָֽלְדָֿ֥הֿ אֹתָֿ֛הּ לְלֵוִ֖י בְּמִצְרָ֑יִם וַתֵּ֣לֶדֿ לְעַמְרָ֗ם אֶֽתֿ־אַֽהֲרֹן֙ וְאֶתֿ־מֹשֶׁ֔הֿ וְאֵ֖תֿ מִרְיָ֥ם אֲחֹתָֽֿם׃
[‏ס] וַיִּוָּלֵ֣דֿ לְאַֽהֲרֹ֔ן אֶתֿ־נָדָֿ֖בֿ וְאֶתֿ־אֲבִֿיה֑וּא אֶתֿ־אֶלְעָזָ֖ר וְאֶתֿ־אִֽיתָֿמָֽר׃
[‏סא] וַיָּ֥מָתֿ נָדָֿ֖בֿ וַֽאֲבִֿיה֑וּא בְּהַקְרִיבָֿ֥ם אֵֽשׁ־זָרָ֖הֿ לִפְֿנֵ֥י יְהֹוָֽה׃
[‏סב] וַיִּֽהְי֣וּ פְֿקֻֽדֵֿיהֶ֗ם שְׁלֹשָׁ֤הֿ וְעֶשְׂרִים֙ אֶ֔לֶףֿ כָּל־זָכָֿ֖ר מִבֶּן־חֹ֣דֶֿשׁ וָמָ֑עְלָהֿ כִּ֣י׀ לֹ֣א הָתְֿפָּֽקְד֗וּ בְּתֿוֹךְ֙ בְּנֵ֣י יִשְׂרָאֵ֔ל כִּ֠י לֹֽא־נִתַּ֤ן לָהֶם֙ נַֽחֲלָ֔הֿ בְּתֿ֖וֹךְֿ בְּנֵ֥י יִשְׂרָאֵֽל׃
[‏סג] אֵ֚לֶּהֿ פְּקוּדֵֿ֣י מֹשֶׁ֔הֿ וְאֶלְעָזָ֖ר הַכֹּהֵ֑ן אֲשֶׁ֨ר פָּֽקְד֜וּ אֶתֿ־בְּנֵ֤י יִשְׂרָאֵל֙ בְּעַֽרְבֹֿ֣תֿ מוֹאָ֔בֿ עַ֖ל יַרְדֵּ֥ן יְרֵחֽוֹ׃
[‏סד] וּבְֿאֵ֙לֶּה֙ לֹא־הָ֣יָהֿ אִ֔ישׁ מִפְּקוּדֵֿ֣י מֹשֶׁ֔הֿ וְאַֽהֲרֹ֖ן הַכֹּהֵ֑ן אֲשֶׁ֥ר פָּֽקְדֿ֛וּ אֶתֿ־בְּנֵ֥י יִשְׂרָאֵ֖ל בְּמִדְֿבַּ֥ר סִינָֽי׃
[‏סה] כִּֽי־אָמַ֤ר יְהֹוָה֙ לָהֶ֔ם מ֥וֹתֿ יָמֻ֖תֿוּ בַּמִּדְֿבָּ֑ר וְלֹֽא־נוֹתַֿ֤ר מֵהֶם֙ אִ֔ישׁ כִּ֚י אִם־כָּלֵ֣בֿ בֶּן־יְפֻֿנֶּ֔הֿ וִֽיהוֹשֻׁ֖עַ בִּן־נֽוּן׃ס

פרק כז
[‏א] וַתִּקְרַ֜בְֿנָהֿ בְּנ֣וֹתֿ צְלָפְֿחָ֗דֿ בֶּן־חֵ֤פֶֿר בֶּן־גִּלְעָד֙ בֶּן־מָכִֿ֣יר בֶּן־מְנַשֶּׁ֔הֿ לְמִשְׁפְּחֹ֖תֿ מְנַשֶּׁ֣הֿ בֶֿן־יוֹסֵ֑ףֿ וְאֵ֙לֶּה֙ שְׁמ֣וֹתֿ בְּנֹתָ֔יו מַחְלָ֣הֿ נֹעָ֔הֿ וְחָגְֿלָ֥הֿ וּמִלְכָּ֖הֿ וְתִֿרְצָֽהֿ׃
[‏ב] ‍ֽוַתַּֽעֲמֹ֜דְֿנָהֿ לִפְֿנֵ֣י מֹשֶׁ֗הֿ וְלִפְֿנֵי֙ אֶלְעָזָ֣ר הַכֹּהֵ֔ן וְלִפְֿנֵ֥י הַנְּשִׂיאִ֖ם וְכָֿל־הָֽעֵדָֿ֑הֿ פֶּ֥תַֿח אֹֽהֶל־מוֹעֵ֖דֿ לֵאֿמֹֽר׃
[‏ג] אָבִֿינוּ֘ מֵ֣תֿ בַּמִּדְֿבָּר֒ וְה֨וּא לֹֽא־הָיָ֜הֿ בְּתֿ֣וֹךְֿ הָֽעֵדָ֗הֿ הַנּֽוֹעָדִֿ֛ים עַל־יְהֹוָ֖ה בַּֽעֲדַֿתֿ־קֹ֑רַח כִּֽי־בְֿחֶטְא֣וֹ מֵ֔תֿ וּבָֿנִ֖ים לֹא־הָ֥יוּ לֽוֹ׃
[‏ד] לָ֣מָּהֿ יִגָּרַ֤ע שֵֽׁם־אָבִ֙ינוּ֙ מִתּ֣וֹךְֿ מִשְׁפַּחְתּ֔וֹ כִּ֛י אֵ֥ין ל֖וֹ בֵּ֑ן תְּנָהֿ־לָּ֣נוּ אֲחֻזָּ֔הֿ בְּתֿ֖וֹךְֿ אֲחֵ֥י אָבִֽֿינוּ׃
[‏ה] וַיַּקְרֵ֥בֿ מֹשֶׁ֛הֿ אֶתֿ־מִשְׁפָּטָ֖ן לִפְֿנֵ֥י יְהֹוָֽה׃פ
[רביעי] [‏ו] וַיֹּ֥אֿמֶר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ז] כֵּ֗ן בְּנ֣וֹתֿ צְלָפְֿחָד֘ דֹּֽבְֿרֹת֒ נָתֹ֨ן תִּתֵּ֤ן לָהֶם֙ אֲחֻזַּ֣תֿ נַֽחֲלָ֔הֿ בְּתֿ֖וֹךְֿ אֲחֵ֣י אֲבִֿיהֶ֑ם וְהַֽעֲבַֿרְתָּ֛ אֶתֿ־נַֽחֲלַ֥תֿ אֲבִֿיהֶ֖ן לָהֶֽן׃
[‏ח] וְאֶל־בְּנֵ֥י יִשְׂרָאֵ֖ל תְּדַֿבֵּ֣ר לֵאֿמֹ֑ר אִ֣ישׁ כִּֽי־יָמ֗וּתֿ וּבֵֿן֙ אֵ֣ין ל֔וֹ וְהַֽעֲבַֿרְתֶּ֥ם אֶתֿ־נַֽחֲלָתֿ֖וֹ לְבִֿתּֽוֹ׃
[‏ט] וְאִם־אֵ֥ין ל֖וֹ בַּ֑תֿ וּנְתַֿתֶּ֥ם אֶתֿ־נַֽחֲלָתֿ֖וֹ לְאֶחָֽיו׃
[‏י] וְאִם־אֵ֥ין ל֖וֹ אַחִ֑ים וּנְתַֿתֶּ֥ם אֶתֿ־נַֽחֲלָתֿ֖וֹ לַֽאֲחֵ֥י אָבִֽֿיו׃
[‏יא] וְאִם־אֵ֣ין אַחִים֘ לְאָבִֿיו֒ וּנְתַֿתֶּ֣ם אֶתֿ־נַֽחֲלָת֗וֹ לִשְׁאֵר֞וֹ הַקָּרֹ֥בֿ אֵלָ֛יו מִמִּשְׁפַּחְתּ֖וֹ וְיָרַ֣שׁ אֹתָֿ֑הּ וְהָ֨יְתָ֜הֿ לִבְֿנֵ֤י יִשְׂרָאֵל֙ לְחֻקַּ֣תֿ מִשְׁפָּ֔ט כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃פ
[‏יב] וַיֹּ֤אֿמֶר יְהֹוָה֙ אֶל־מֹשֶׁ֔הֿ עֲלֵ֛הֿ אֶל־הַ֥ר הָֽעֲבָֿרִ֖ים הַזֶּ֑הֿ וּרְאֵה֙ אֶתֿ־הָאָ֔רֶץ אֲשֶׁ֥ר נָתַֿ֖תִּי לִבְֿנֵ֥י יִשְׂרָאֵֽל׃
[‏יג] וְרָאִ֣יתָֿהֿ אֹתָ֔הּ וְנֶֽאֱסַפְֿתָּ֥ אֶל־עַמֶּ֖יךָֿ גַּם־אָ֑תָּהֿ כַּֽאֲשֶׁ֥ר נֶֽאֱסַ֖ףֿ אַֽהֲרֹ֥ן אָחִֽיךָֿ׃
[‏יד] כַּֽאֲשֶׁר֩ מְרִיתֶ֨ם פִּ֜י בְּמִדְֿבַּר־צִ֗ן בִּמְרִיבַֿת֙ הָֽעֵדָ֔הֿ לְהַקְדִּישֵׁ֥נִי בַֿמַּ֖יִם לְעֵֽינֵיהֶ֑ם הֵ֛ם מֵֽי־מְרִיבַֿ֥תֿ קָדֵֿ֖שׁ מִדְֿבַּר־צִֽן׃ס
[‏טו] וַיְדַֿבֵּ֣ר מֹשֶׁ֔הֿ אֶל־יְהֹוָ֖ה לֵאֿמֹֽר׃
[‏טז] יִפְֿקֹ֣דֿ יְהֹוָ֔ה אֱלֹהֵ֥י הָֽרוּחֹ֖תֿ לְכָֿל־בָּשָׂ֑ר אִ֖ישׁ עַל־הָֽעֵדָֽֿהֿ׃
[‏יז] אֲשֶׁר־יֵצֵ֣א לִפְֿנֵיהֶ֗ם וַֽאֲשֶׁ֤ר יָבֹֿא֙ לִפְֿנֵיהֶ֔ם וַֽאֲשֶׁ֥ר יֽוֹצִיאֵ֖ם וַֽאֲשֶׁ֣ר יְבִֿיאֵ֑ם וְלֹ֤א תִֽֿהְיֶה֙ עֲדַֿ֣תֿ יְהֹוָ֔ה כַּצֹּ֕אֿן אֲשֶׁ֥ר אֵֽין־לָהֶ֖ם רֹעֶֽהֿ׃
[‏יח] וַיֹּ֨אֿמֶר יְהֹוָ֜ה אֶל־מֹשֶׁ֗הֿ קַח־לְךָ֙ אֶתֿ־יְהוֹשֻׁ֣עַ בִּן־נ֔וּן אִ֖ישׁ אֲשֶׁר־ר֣וּחַ בּ֑וֹ וְסָֽמַכְֿתָּ֥ אֶתֿ־יָֽדְֿךָֿ֖ עָלָֽיו׃
[‏יט] וְהַֽעֲמַדְֿתָּ֣ אֹת֗וֹ לִפְֿנֵי֙ אֶלְעָזָ֣ר הַכֹּהֵ֔ן וְלִפְֿנֵ֖י כָּל־הָֽעֵדָֿ֑הֿ וְצִוִּיתָֿ֥הֿ אֹתֿ֖וֹ לְעֵֽינֵיהֶֽם׃
[‏כ] וְנָֽתַֿתָּ֥הֿ מֵהֽוֹדְֿךָֿ֖ עָלָ֑יו לְמַ֣עַן יִשְׁמְע֔וּ כָּל־עֲדַֿ֖תֿ בְּנֵ֥י יִשְׂרָאֵֽל׃
[‏כא] וְלִפְֿנֵ֨י אֶלְעָזָ֤ר הַכֹּהֵן֙ יַֽעֲמֹ֔דֿ וְשָׁ֥אַל ל֛וֹ בְּמִשְׁפַּ֥ט הָֽאוּרִ֖ים לִפְֿנֵ֣י יְהֹוָ֑ה עַל־פִּ֨יו יֵֽצְא֜וּ וְעַל־פִּ֣יו יָבֹ֗אוּ ה֛וּא וְכָֿל־בְּנֵֽי־יִשְׂרָאֵ֥ל אִתּ֖וֹ וְכָֿל־הָֽעֵדָֽֿהֿ׃
[‏כב] וַיַּ֣עַשׂ מֹשֶׁ֔הֿ כַּֽאֲשֶׁ֛ר צִוָּ֥הֿ יְהֹוָ֖ה אֹתֿ֑וֹ וַיִּקַּ֣ח אֶתֿ־יְהוֹשֻׁ֗עַ ‍ֽוַיַּֽעֲמִדֵ֙הוּ֙ לִפְֿנֵי֙ אֶלְעָזָ֣ר הַכֹּהֵ֔ן וְלִפְֿנֵ֖י כָּל־הָֽעֵדָֽֿהֿ׃
[‏כג] וַיִּסְמֹ֧ךְֿ אֶתֿ־יָדָֿ֛יו עָלָ֖יו וַיְצַוֵּ֑הוּ כַּֽאֲשֶׁ֛ר דִּבֶּ֥ר יְהֹוָ֖ה בְּיַדֿ־מֹשֶֽׁהֿ׃פ

פרק כח
[חמישי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] צַ֚ו אֶתֿ־בְּנֵ֣י יִשְׂרָאֵ֔ל וְאָֽמַרְתָּ֖ אֲלֵהֶ֑ם אֶתֿ־קָרְבָּנִ֨י לַחְמִ֜י לְאִשַּׁ֗י רֵ֚יחַ נִֽיחֹחִ֔י תִּשְׁמְר֕וּ לְהַקְרִ֥יבֿ לִ֖י בְּמֽוֹעֲדֽֿוֹ׃
[‏ג] וְאָֽמַרְתָּ֣ לָהֶ֔ם זֶ֚הֿ הָֽאִשֶּׁ֔הֿ אֲשֶׁ֥ר תַּקְרִ֖יבֿוּ לַֽיהֹוָ֑ה כְּבָֿשִׂ֨ים בְּנֵֽי־שָׁנָ֧הֿ תְֿמִימִ֛ם שְׁנַ֥יִם לַיּ֖וֹם עֹלָ֥הֿ תָֿמִֽידֿ׃
[‏ד] אֶתֿ־הַכֶּ֥בֶֿשׂ אֶחָ֖דֿ תַּֽעֲשֶׂ֣הֿ בַֿבֹּ֑קֶר וְאֵת֙ הַכֶּ֣בֶֿשׂ הַשֵּׁנִ֔י תַּֽעֲשֶׂ֖הֿ בֵּ֥ין הָֽעַרְבָּֽיִם׃
[‏ה] וַֽעֲשִׂירִ֧יתֿ הָֽאֵיפָֿ֛הֿ סֹ֖לֶתֿ לְמִנְחָ֑הֿ בְּלוּלָ֛הֿ בְּשֶׁ֥מֶן כָּתִֿ֖יתֿ רְבִֿיעִ֥תֿ הַהִֽין׃
[‏ו] עֹלַ֖תֿ תָּמִ֑ידֿ הָֽעֲשֻׂיָה֙ בְּהַ֣ר סִינַ֔י לְרֵ֣יחַ נִיחֹ֔חַ אִשֶּׁ֖הֿ לַֽיהֹוָֽה׃
[‏ז] וְנִסְכּוֹ֙ רְבִֿיעִ֣תֿ הַהִ֔ין לַכֶּ֖בֶֿשׂ הָֽאֶחָ֑דֿ בַּקֹּ֗דֶֿשׁ הַסֵּ֛ךְֿ נֶ֥סֶךְֿ שֵׁכָֿ֖ר לַֽיהֹוָֽה׃
[‏ח] וְאֵת֙ הַכֶּ֣בֶֿשׂ הַשֵּׁנִ֔י תַּֽעֲשֶׂ֖הֿ בֵּ֣ין הָֽעַרְבָּ֑יִם כְּמִנְחַ֨תֿ הַבֹּ֤קֶר וּכְֿנִסְכּוֹ֙ תַּֽעֲשֶׂ֔הֿ אִשֵּׁ֛הֿ רֵ֥יחַ נִיחֹ֖חַ לַֽיהֹוָֽה׃פ
[‏ט] וּבְֿיוֹם֙ הַשַּׁבָּ֔תֿ שְׁנֵֽי־כְֿבָֿשִׂ֥ים בְּנֵֽי־שָׁנָ֖הֿ תְּמִימִ֑ם וּשְׁנֵ֣י עֶשְׂרֹנִ֗ים סֹ֧לֶתֿ מִנְחָ֛הֿ בְּלוּלָ֥הֿ בַֿשֶּׁ֖מֶן וְנִסְכּֽוֹ׃
[‏י] עֹלַ֥תֿ שַׁבַּ֖תֿ בְּשַׁבַּתּ֑וֹ עַל־עֹלַ֥תֿ הַתָּמִ֖ידֿ וְנִסְכָּֽהּ׃פ
[‏יא] וּבְֿרָאֿשֵׁי֙ חָדְֿשֵׁיכֶ֔ם תַּקְרִ֥יבֿוּ עֹלָ֖הֿ לַֽיהֹוָ֑ה פָּרִ֨ים בְּנֵֽי־בָֿקָ֤ר שְׁנַ֙יִם֙ וְאַ֣יִל אֶחָ֔דֿ כְּבָֿשִׂ֧ים בְּנֵֽי־שָׁנָ֛הֿ שִׁבְֿעָ֖הֿ תְּמִימִֽם׃
[‏יב] וּשְׁלֹשָׁ֣הֿ עֶשְׂרֹנִ֗ים סֹ֤לֶתֿ מִנְחָה֙ בְּלוּלָ֣הֿ בַֿשֶּׁ֔מֶן לַפָּ֖ר הָֽאֶחָ֑דֿ וּשְׁנֵ֣י עֶשְׂרֹנִ֗ים סֹ֤לֶתֿ מִנְחָה֙ בְּלוּלָ֣הֿ בַֿשֶּׁ֔מֶן לָאַ֖יִל הָֽאֶחָֽדֿ׃
[‏יג] וְעִשָּׂרֹ֣ן עִשָּׂר֗וֹן סֹ֤לֶתֿ מִנְחָה֙ בְּלוּלָ֣הֿ בַֿשֶּׁ֔מֶן לַכֶּ֖בֶֿשׂ הָֽאֶחָ֑דֿ עֹלָה֙ רֵ֣יחַ נִיחֹ֔חַ אִשֶּׁ֖הֿ לַֽיהֹוָֽה׃
[‏יד] וְנִסְכֵּיהֶ֗ם חֲצִ֣י הַהִין֩ יִֽהְיֶ֨הֿ לַפָּ֜ר וּשְׁלִישִׁ֧תֿ הַהִ֣ין לָאַ֗יִל וּרְבִֿיעִ֥תֿ הַהִ֛ין לַכֶּ֖בֶֿשׂ יָ֑יִן זֹ֣אֿתֿ עֹלַ֥תֿ חֹ֙דֶֿשׁ֙ בְּחָדְֿשׁ֔וֹ לְחָדְֿשֵׁ֖י הַשָּׁנָֽהֿ׃
[‏טו] וּשְׂעִ֨יר עִזִּ֥ים אֶחָ֛דֿ לְחַטָּ֖אֿתֿ לַֽיהֹוָ֑ה עַל־עֹלַ֧תֿ הַתָּמִ֛ידֿ יֵֽעָשֶׂ֖הֿ וְנִסְכּֽוֹ׃ס
[ששי] [‏טז] וּבַֿחֹ֣דֶֿשׁ הָֽרִאֿשׁ֗וֹן בְּאַרְבָּעָ֥הֿ עָשָׂ֛ר י֖וֹם לַחֹ֑דֶֿשׁ פֶּ֖סַח לַֽיהֹוָֽה׃
[‏יז] וּבַֽֿחֲמִשָּׁ֨הֿ עָשָׂ֥ר י֛וֹם לַחֹ֥דֶֿשׁ הַזֶּ֖הֿ חָ֑גֿ שִׁבְֿעַ֣תֿ יָמִ֔ים מַצּ֖וֹתֿ יֵֽאָכֵֽֿל׃
[‏יח] בַּיּ֥וֹם הָֽרִאֿשׁ֖וֹן מִקְרָא־קֹ֑דֶֿשׁ כָּל־מְלֶ֥אֿכֶֿתֿ עֲבֹֿדָֿ֖הֿ לֹ֥א תַֽֿעֲשֽׂוּ׃
[‏יט] וְהִקְרַבְֿתֶּ֨ם אִשֶּׁ֤הֿ עֹלָה֙ לַֽיהֹוָ֔ה פָּרִ֧ים בְּנֵֽי־בָֿקָ֛ר שְׁנַ֖יִם וְאַ֣יִל אֶחָ֑דֿ וְשִׁבְֿעָ֤הֿ כְֿבָֿשִׂים֙ בְּנֵ֣י שָׁנָ֔הֿ תְּמִימִ֖ם יִֽהְי֥וּ לָכֶֽֿם׃
[‏כ] וּמִ֨נְחָתָ֔ם סֹ֖לֶתֿ בְּלוּלָ֣הֿ בַֿשָּׁ֑מֶן שְׁלֹשָׁ֨הֿ עֶשְׂרֹנִ֜ים לַפָּ֗ר וּשְׁנֵ֧י עֶשְׂרֹנִ֛ים לָאַ֖יִל תַּֽעֲשֽׂוּ׃
[‏כא] עִשָּׂר֤וֹן עִשָּׂרוֹן֙ תַּֽעֲשֶׂ֔הֿ לַכֶּ֖בֶֿשׂ הָֽאֶחָ֑דֿ לְשִׁבְֿעַ֖תֿ הַכְּבָֿשִֽׂים׃
[‏כב] וּשְׂעִ֥יר חַטָּ֖אֿתֿ אֶחָ֑דֿ לְכַֿפֵּ֖ר עֲלֵיכֶֽֿם׃
[‏כג] מִלְּבַֿד֙ עֹלַ֣תֿ הַבֹּ֔קֶר אֲשֶׁ֖ר לְעֹלַ֣תֿ הַתָּמִ֑ידֿ תַּֽעֲשׂ֖וּ אֶתֿ־אֵֽלֶּהֿ׃
[‏כד] כָּאֵ֜לֶּהֿ תַּֽעֲשׂ֤וּ לַיּוֹם֙ שִׁבְֿעַ֣תֿ יָמִ֔ים לֶ֛חֶם אִשֵּׁ֥הֿ רֵֽיחַ־נִיחֹ֖חַ לַֽיהֹוָ֑ה עַל־עוֹלַ֧תֿ הַתָּמִ֛ידֿ יֵֽעָשֶׂ֖הֿ וְנִסְכּֽוֹ׃
[‏כה] וּבַֿיּוֹם֙ הַשְּׁבִֿיעִ֔י מִקְרָא־קֹ֖דֶֿשׁ יִֽהְיֶ֣הֿ לָכֶֿ֑ם כָּל־מְלֶ֥אֿכֶֿתֿ עֲבֹֿדָֿ֖הֿ לֹ֥א תַֽֿעֲשֽׂוּ׃ס
[‏כו] וּבְֿי֣וֹם הַבִּכּוּרִ֗ים בְּהַקְרִ֨יבְֿכֶ֜ם מִנְחָ֤הֿ חֲדָֿשָׁה֙ לַֽיהֹוָ֔ה בְּשָֽׁבֻֿעֹ֖תֵֿיכֶֿ֑ם מִֽקְרָא־קֹ֙דֶֿשׁ֙ יִֽהְיֶ֣הֿ לָכֶ֔ם כָּל־מְלֶ֥אֿכֶֿתֿ עֲבֹֿדָֿ֖הֿ לֹ֥א תַֽֿעֲשֽׂוּ׃
[‏כז] וְהִקְרַבְֿתֶּ֨ם עוֹלָ֜הֿ לְרֵ֤יחַ נִיחֹ֙חַ֙ לַֽיהֹוָ֔ה פָּרִ֧ים בְּנֵֽי־בָֿקָ֛ר שְׁנַ֖יִם אַ֣יִל אֶחָ֑דֿ שִׁבְֿעָ֥הֿ כְֿבָֿשִׂ֖ים בְּנֵ֥י שָׁנָֽהֿ׃
[‏כח] וּמִ֨נְחָתָ֔ם סֹ֖לֶתֿ בְּלוּלָ֣הֿ בַֿשָּׁ֑מֶן שְׁלֹשָׁ֤הֿ עֶשְׂרֹנִים֙ לַפָּ֣ר הָֽאֶחָ֔דֿ שְׁנֵי֙ עֶשְׂרֹנִ֔ים לָאַ֖יִל הָֽאֶחָֽדֿ׃
[‏כט] עִשָּׂרוֹן֙ עִשָּׂר֔וֹן לַכֶּ֖בֶֿשׂ הָֽאֶחָ֑דֿ לְשִׁבְֿעַ֖תֿ הַכְּבָֿשִֽׂים׃
[‏ל] שְׂעִ֥יר עִזִּ֖ים אֶחָ֑דֿ לְכַֿפֵּ֖ר עֲלֵיכֶֽֿם׃
[‏לא] מִלְּבַ֞דֿ עֹלַ֧תֿ הַתָּמִ֛ידֿ וּמִנְחָתֿ֖וֹ תַּֽעֲשׂ֑וּ תְּמִימִ֥ם יִֽהְיֽוּ־לָכֶֿ֖ם וְנִסְכֵּיהֶֽם׃פ

פרק כט
[‏א] וּבַֿחֹ֨דֶֿשׁ הַשְּׁבִֿיעִ֜י בְּאֶחָ֣דֿ לַחֹ֗דֶֿשׁ מִֽקְרָא־קֹ֙דֶֿשׁ֙ יִֽהְיֶ֣הֿ לָכֶ֔ם כָּל־מְלֶ֥אֿכֶֿתֿ עֲבֹֿדָֿ֖הֿ לֹ֣א תַֽֿעֲשׂ֑וּ י֥וֹם תְּרוּעָ֖הֿ יִֽהְיֶ֥הֿ לָכֶֽֿם׃
[‏ב] וַֽעֲשִׂיתֶ֨ם עֹלָ֜הֿ לְרֵ֤יחַ נִיחֹ֙חַ֙ לַֽיהֹוָ֔ה פַּ֧ר בֶּן־בָּקָ֛ר אֶחָ֖דֿ אַ֣יִל אֶחָ֑דֿ כְּבָֿשִׂ֧ים בְּנֵֽי־שָׁנָ֛הֿ שִׁבְֿעָ֖הֿ תְּמִימִֽם׃
[‏ג] וּמִ֨נְחָתָ֔ם סֹ֖לֶתֿ בְּלוּלָ֣הֿ בַֿשָּׁ֑מֶן שְׁלֹשָׁ֤הֿ עֶשְׂרֹנִים֙ לַפָּ֔ר שְׁנֵ֥י עֶשְׂרֹנִ֖ים לָאָֽיִל׃
[‏ד] וְעִשָּׂר֣וֹן אֶחָ֔דֿ לַכֶּ֖בֶֿשׂ הָֽאֶחָ֑דֿ לְשִׁבְֿעַ֖תֿ הַכְּבָֿשִֽׂים׃
[‏ה] וּשְׂעִֽיר־עִזִּ֥ים אֶחָ֖דֿ חַטָּ֑אֿתֿ לְכַֿפֵּ֖ר עֲלֵיכֶֽֿם׃
[‏ו] מִלְּבַֿד֩ עֹלַ֨תֿ הַחֹ֜דֶֿשׁ וּמִנְחָתָ֗הּ וְעֹלַ֤תֿ הַתָּמִיד֙ וּמִנְחָתָ֔הּ וְנִסְכֵּיהֶ֖ם כְּמִשְׁפָּטָ֑ם לְרֵ֣יחַ נִיחֹ֔חַ אִשֶּׁ֖הֿ לַֽיהֹוָֽה׃ס
[‏ז] וּבֶֽֿעָשׂוֹר֩ לַחֹ֨דֶֿשׁ הַשְּׁבִֿיעִ֜י הַזֶּ֗הֿ מִֽקְרָא־קֹ֙דֶֿשׁ֙ יִֽהְיֶ֣הֿ לָכֶ֔ם וְעִנִּיתֶֿ֖ם אֶתֿ־נַפְֿשֹֽׁתֵֿיכֶֿ֑ם כָּל־מְלָאֿכָֿ֖הֿ לֹ֥א תַֽֿעֲשֽׂוּ׃
[‏ח] וְהִקְרַבְֿתֶּ֨ם עֹלָ֤הֿ לַֽיהֹוָה֙ רֵ֣יחַ נִיחֹ֔חַ פַּ֧ר בֶּן־בָּקָ֛ר אֶחָ֖דֿ אַ֣יִל אֶחָ֑דֿ כְּבָֿשִׂ֤ים בְּנֵֽי־שָׁנָה֙ שִׁבְֿעָ֔הֿ תְּמִימִ֖ם יִֽהְי֥וּ לָכֶֽֿם׃
[‏ט] וּמִ֨נְחָתָ֔ם סֹ֖לֶתֿ בְּלוּלָ֣הֿ בַֿשָּׁ֑מֶן שְׁלֹשָׁ֤הֿ עֶשְׂרֹנִים֙ לַפָּ֔ר שְׁנֵי֙ עֶשְׂרֹנִ֔ים לָאַ֖יִל הָֽאֶחָֽדֿ׃
[‏י] עִשָּׂרוֹן֙ עִשָּׂר֔וֹן לַכֶּ֖בֶֿשׂ הָֽאֶחָ֑דֿ לְשִׁבְֿעַ֖תֿ הַכְּבָֿשִֽׂים׃
[‏יא] שְׂעִֽיר־עִזִּ֥ים אֶחָ֖דֿ חַטָּ֑אֿתֿ מִלְּבַ֞דֿ חַטַּ֤אֿתֿ הַכִּפֻּרִים֙ וְעֹלַ֣תֿ הַתָּמִ֔ידֿ וּמִנְחָתָֿ֖הּ וְנִסְכֵּיהֶֽם׃ס
[שביעי] [‏יב] וּבַֽֿחֲמִשָּׁה֩ עָשָׂ֨ר י֜וֹם לַחֹ֣דֶֿשׁ הַשְּׁבִֿיעִ֗י‌ מִֽקְרָא־קֹ֙דֶֿשׁ֙ יִֽהְיֶ֣הֿ לָכֶ֔ם כָּל־מְלֶ֥אֿכֶֿתֿ עֲבֹֿדָֿ֖הֿ לֹ֣א תַֽֿעֲשׂ֑וּ וְחַגֹּתֶֿ֥ם חַ֛גֿ לַֽיהֹוָ֖ה שִׁבְֿעַ֥תֿ יָמִֽים׃
[‏יג] וְהִקְרַבְֿתֶּ֨ם עֹלָ֜הֿ אִשֵּׁ֨הֿ רֵ֤יחַ נִיחֹ֙חַ֙ לַֽיהֹוָ֔ה פָּרִ֧ים בְּנֵֽי־בָֿקָ֛ר שְׁלֹשָׁ֥הֿ עָשָׂ֖ר אֵילִ֣ם שְׁנָ֑יִם כְּבָֿשִׂ֧ים בְּנֵֽי־שָׁנָ֛הֿ אַרְבָּעָ֥הֿ עָשָׂ֖ר תְּמִימִ֥ם יִֽהְיֽוּ׃
[‏יד] וּמִ֨נְחָתָ֔ם סֹ֖לֶתֿ בְּלוּלָ֣הֿ בַֿשָּׁ֑מֶן שְׁלֹשָׁ֨הֿ עֶשְׂרֹנִ֜ים לַפָּ֣ר הָֽאֶחָ֗דֿ לִשְׁלֹשָׁ֤הֿ עָשָׂר֙ פָּרִ֔ים שְׁנֵ֤י עֶשְׂרֹנִים֙ לָאַ֣יִל הָֽאֶחָ֔דֿ לִשְׁנֵ֖י הָֽאֵילִֽם׃
[‏טו] וְעִשָּׂרוֹׄן֙ עִשָּׂר֔וֹן לַכֶּ֖בֶֿשׂ הָֽאֶחָ֑דֿ לְאַרְבָּעָ֥הֿ עָשָׂ֖ר כְּבָֿשִֽׂים׃
[‏טז] וּשְׂעִֽיר־עִזִּ֥ים אֶחָ֖דֿ חַטָּ֑אֿתֿ מִלְּבַֿד֙ עֹלַ֣תֿ הַתָּמִ֔ידֿ מִנְחָתָֿ֖הּ וְנִסְכָּֽהּ׃ס
[‏יז] וּבַֿיּ֣וֹם הַשֵּׁנִ֗י פָּרִ֧ים בְּנֵֽי־בָֿקָ֛ר שְׁנֵ֥ים עָשָׂ֖ר אֵילִ֣ם שְׁנָ֑יִם כְּבָֿשִׂ֧ים בְּנֵֽי־שָׁנָ֛הֿ אַרְבָּעָ֥הֿ עָשָׂ֖ר תְּמִימִֽם׃
[‏יח] וּמִנְחָתָֿ֣ם וְנִסְכֵּיהֶ֡ם לַ֠פָּרִים לָֽאֵילִ֧ם וְלַכְּבָֿשִׂ֛ים בְּמִסְפָּרָ֖ם כַּמִּשְׁפָּֽט׃
[‏יט] וּשְׂעִֽיר־עִזִּ֥ים אֶחָ֖דֿ חַטָּ֑אֿתֿ מִלְּבַֿד֙ עֹלַ֣תֿ הַתָּמִ֔ידֿ וּמִנְחָתָֿ֖הּ וְנִסְכֵּיהֶֽם׃ס
[‏כ] וּבַֿיּ֧וֹם הַשְּׁלִישִׁ֛י פָּרִ֥ים עַשְׁתֵּֽי־עָשָׂ֖ר אֵילִ֣ם שְׁנָ֑יִם כְּבָֿשִׂ֧ים בְּנֵֽי־שָׁנָ֛הֿ אַרְבָּעָ֥הֿ עָשָׂ֖ר תְּמִימִֽם׃
[‏כא] וּמִנְחָתָֿ֣ם וְנִסְכֵּיהֶ֡ם לַ֠פָּרִים לָֽאֵילִ֧ם וְלַכְּבָֿשִׂ֛ים בְּמִסְפָּרָ֖ם כַּמִּשְׁפָּֽט׃
[‏כב] וּשְׂעִ֥יר חַטָּ֖אֿתֿ אֶחָ֑דֿ מִלְּבַֿד֙ עֹלַ֣תֿ הַתָּמִ֔ידֿ וּמִנְחָתָֿ֖הּ וְנִסְכָּֽהּ׃ס
[‏כג] וּבַֿיּ֧וֹם הָֽרְבִֿיעִ֛י פָּרִ֥ים עֲשָׂרָ֖הֿ אֵילִ֣ם שְׁנָ֑יִם כְּבָֿשִׂ֧ים בְּנֵֽי־שָׁנָ֛הֿ אַרְבָּעָ֥הֿ עָשָׂ֖ר תְּמִימִֽם׃
[‏כד] מִנְחָתָֿ֣ם וְנִסְכֵּיהֶ֡ם לַ֠פָּרִים לָֽאֵילִ֧ם וְלַכְּבָֿשִׂ֛ים בְּמִסְפָּרָ֖ם כַּמִּשְׁפָּֽט׃
[‏כה] וּשְׂעִֽיר־עִזִּ֥ים אֶחָ֖דֿ חַטָּ֑אֿתֿ מִלְּבַֿד֙ עֹלַ֣תֿ הַתָּמִ֔ידֿ מִנְחָתָֿ֖הּ וְנִסְכָּֽהּ׃ס
[‏כו] וּבַֿיּ֧וֹם הַֽחֲמִישִׁ֛י פָּרִ֥ים תִּשְׁעָ֖הֿ אֵילִ֣ם שְׁנָ֑יִם כְּבָֿשִׂ֧ים בְּנֵֽי־שָׁנָ֛הֿ אַרְבָּעָ֥הֿ עָשָׂ֖ר תְּמִימִֽם׃
[‏כז] וּמִנְחָתָֿ֣ם וְנִסְכֵּיהֶ֡ם לַ֠פָּרִים לָֽאֵילִ֧ם וְלַכְּבָֿשִׂ֛ים בְּמִסְפָּרָ֖ם כַּמִּשְׁפָּֽט׃
[‏כח] וּשְׂעִ֥יר חַטָּ֖אֿתֿ אֶחָ֑דֿ מִלְּבַֿד֙ עֹלַ֣תֿ הַתָּמִ֔ידֿ וּמִנְחָתָֿ֖הּ וְנִסְכָּֽהּ׃ס
[‏כט] וּבַֿיּ֧וֹם הַשִּׁשִּׁ֛י פָּרִ֥ים שְׁמֹנָ֖הֿ אֵילִ֣ם שְׁנָ֑יִם כְּבָֿשִׂ֧ים בְּנֵֽי־שָׁנָ֛הֿ אַרְבָּעָ֥הֿ עָשָׂ֖ר תְּמִימִֽם׃
[‏ל] וּמִנְחָתָֿ֣ם וְנִסְכֵּיהֶ֡ם לַ֠פָּרִים לָֽאֵילִ֧ם וְלַכְּבָֿשִׂ֛ים בְּמִסְפָּרָ֖ם כַּמִּשְׁפָּֽט׃
[‏לא] וּשְׂעִ֥יר חַטָּ֖אֿתֿ אֶחָ֑דֿ מִלְּבַֿד֙ עֹלַ֣תֿ הַתָּמִ֔ידֿ מִנְחָתָֿ֖הּ וּנְסָכֶֽֿיהָ׃ס
[‏לב] וּבַֿיּ֧וֹם הַשְּׁבִֿיעִ֛י פָּרִ֥ים שִׁבְֿעָ֖הֿ אֵילִ֣ם שְׁנָ֑יִם כְּבָֿשִׂ֧ים בְּנֵֽי־שָׁנָ֛הֿ אַרְבָּעָ֥הֿ עָשָׂ֖ר תְּמִימִֽם׃
[‏לג] וּמִנְחָתָֿ֣ם וְנִסְכֵּהֶ֡ם לַ֠פָּרִים לָֽאֵילִ֧ם וְלַכְּבָֿשִׂ֛ים בְּמִסְפָּרָ֖ם כְּמִשְׁפָּטָֽם׃
[‏לד] וּשְׂעִ֥יר חַטָּ֖אֿתֿ אֶחָ֑דֿ מִלְּבַֿד֙ עֹלַ֣תֿ הַתָּמִ֔ידֿ מִנְחָתָֿ֖הּ וְנִסְכָּֽהּ׃ס
[מפטיר] [‏לה] בַּיּוֹם֙ הַשְּׁמִינִ֔י עֲצֶ֖רֶתֿ תִּֽהְיֶ֣הֿ לָכֶֿ֑ם כָּל־מְלֶ֥אֿכֶֿתֿ עֲבֹֿדָֿ֖הֿ לֹ֥א תַֽֿעֲשֽׂוּ׃
[‏לו] וְהִקְרַבְֿתֶּ֨ם עֹלָ֜הֿ אִשֵּׁ֨הֿ רֵ֤יחַ נִיחֹ֙חַ֙ לַֽיהֹוָ֔ה פַּ֥ר אֶחָ֖דֿ אַ֣יִל אֶחָ֑דֿ כְּבָֿשִׂ֧ים בְּנֵֽי־שָׁנָ֛הֿ שִׁבְֿעָ֖הֿ תְּמִימִֽם׃
[‏לז] מִנְחָתָֿ֣ם וְנִסְכֵּיהֶ֗ם לַפָּ֨ר לָאַ֧יִל וְלַכְּבָֿשִׂ֛ים בְּמִסְפָּרָ֖ם כַּמִּשְׁפָּֽט׃
[‏לח] וּשְׂעִ֥יר חַטָּ֖אֿתֿ אֶחָ֑דֿ מִלְּבַֿד֙ עֹלַ֣תֿ הַתָּמִ֔ידֿ וּמִנְחָתָֿ֖הּ וְנִסְכָּֽהּ׃
[‏לט] אֵ֛לֶּהֿ תַּֽעֲשׂ֥וּ לַֽיהֹוָ֖ה בְּמֽוֹעֲדֵֿיכֶֿ֑ם לְבַ֨דֿ מִנִּדְֿרֵיכֶ֜ם וְנִדְֿבֹֽֿתֵֿיכֶ֗ם לְעֹלֹֽתֵֿיכֶֿם֙ וּלְמִנְחֹ֣תֵֿיכֶ֔ם וּלְנִסְכֵּיכֶֿ֖ם וּלְשַׁלְמֵיכֶֽֿם׃

פרק ל
[‏א] וַיֹּ֥אֿמֶר מֹשֶׁ֖הֿ אֶל־בְּנֵ֣י יִשְׂרָאֵ֑ל כְּכֹֿ֛ל אֲשֶׁר־צִוָּ֥הֿ יְהֹוָ֖ה אֶתֿ־מֹשֶֽׁהֿ׃פ
‏{פרשת מטות}[‏ב] וַיְדַֿבֵּ֤ר מֹשֶׁה֙ אֶל־רָאֿשֵׁ֣י הַמַּטּ֔וֹתֿ לִבְֿנֵ֥י יִשְׂרָאֵ֖ל לֵאֿמֹ֑ר זֶ֣הֿ הַדָּבָ֔ר אֲשֶׁ֖ר צִוָּ֥הֿ יְהֹוָֽה׃
[‏ג] אִישׁ֩ כִּֽי־יִדֹּ֨ר נֶ֜דֶֿר לַֽיהֹוָ֗ה אֽוֹ־הִשָּׁ֤בַֿע שְׁבֻֿעָה֙ לֶאְסֹ֤ר אִסָּר֙ עַל־נַפְֿשׁ֔וֹ לֹ֥א יַחֵ֖ל דְּבָֿר֑וֹ כְּכָֿל־הַיֹּצֵ֥א מִפִּ֖יו יַֽעֲשֶֽׂהֿ׃
[‏ד] וְאִשָּׁ֕הֿ כִּֽי־תִֿדֹּ֥ר נֶ֖דֶֿר לַֽיהֹוָ֑ה וְאָֽסְרָ֥הֿ אִסָּ֛ר בְּבֵֿ֥יתֿ אָבִֿ֖יהָ בִּנְעֻרֶֽיהָ׃
[‏ה] וְשָׁמַ֨ע אָבִ֜יהָ אֶתֿ־נִדְֿרָ֗הּ וֶֽאֱסָרָהּ֙ אֲשֶׁ֣ר אָֽסְרָ֣הֿ עַל־נַפְֿשָׁ֔הּ וְהֶֽחֱרִ֥ישׁ לָ֖הּ אָבִֿ֑יהָ וְקָ֙מוּ֙ כָּל־נְדָֿרֶ֔יהָ וְכָֿל־אִסָּ֛ר אֲשֶׁר־אָֽסְרָ֥הֿ עַל־נַפְֿשָׁ֖הּ יָקֽוּם׃
[‏ו] וְאִם־הֵנִ֨יא אָבִֿ֣יהָ אֹתָֿהּ֘ בְּי֣וֹם שָׁמְעוֹ֒ כָּל־נְדָֿרֶ֗יהָ וֶֽאֱסָרֶ֛יהָ אֲשֶׁר־אָֽסְרָ֥הֿ עַל־נַפְֿשָׁ֖הּ לֹ֣א יָק֑וּם וַֽיהֹוָה֙ יִֽסְלַח־לָ֔הּ כִּֽי־הֵנִ֥יא אָבִֿ֖יהָ אֹתָֽֿהּ׃
[‏ז] וְאִם־הָי֤וֹ תִֽֿהְיֶה֙ לְאִ֔ישׁ וּנְדָֿרֶ֖יהָ עָלֶ֑יהָ א֚וֹ מִבְֿטָ֣א שְׂפָֿתֶ֔יהָ אֲשֶׁ֥ר אָֽסְרָ֖הֿ עַל־נַפְֿשָֽׁהּ׃
[‏ח] וְשָׁמַ֥ע אִישָׁ֛הּ בְּי֥וֹם שָׁמְע֖וֹ וְהֶֽחֱרִ֣ישׁ לָ֑הּ וְקָ֣מוּ נְדָֿרֶ֗יהָ וֶֽאֱסָרֶ֛הָ אֲשֶׁר־אָֽסְרָ֥הֿ עַל־נַפְֿשָׁ֖הּ יָקֻֽמוּ׃
[‏ט] וְ֠אִם בְּי֨וֹם שְׁמֹ֣עַ אִישָׁהּ֘ יָנִ֣יא אוֹתָֿהּ֒ וְהֵפֵ֗ר אֶתֿ־נִדְֿרָהּ֙ אֲשֶׁ֣ר עָלֶ֔יהָ וְאֵת֙ מִבְֿטָ֣א שְׂפָֿתֶ֔יהָ אֲשֶׁ֥ר אָֽסְרָ֖הֿ עַל־נַפְֿשָׁ֑הּ וַֽיהֹוָ֖ה יִֽסְלַח־לָֽהּ׃
[‏י] וְנֵ֥דֶֿר אַלְמָנָ֖הֿ וּגְֿרוּשָׁ֑הֿ כֹּ֛ל אֲשֶׁר־אָֽסְרָ֥הֿ עַל־נַפְֿשָׁ֖הּ יָק֥וּם עָלֶֽיהָ׃
[‏יא] וְאִם־בֵּ֥יתֿ אִישָׁ֖הּ נָדָֿ֑רָהֿ אוֹ־אָֽסְרָ֥הֿ אִסָּ֛ר עַל־נַפְֿשָׁ֖הּ בִּשְׁבֻֿעָֽהֿ׃
[‏יב] וְשָׁמַ֤ע אִישָׁהּ֙ וְהֶֽחֱרִ֣שׁ לָ֔הּ לֹ֥א הֵנִ֖יא אֹתָֿ֑הּ וְקָ֙מוּ֙ כָּל־נְדָֿרֶ֔יהָ וְכָֿל־אִסָּ֛ר אֲשֶׁר־אָֽסְרָ֥הֿ עַל־נַפְֿשָׁ֖הּ יָקֽוּם׃
[‏יג] וְאִם־הָפֵֿר֩ יָפֵ֨ר אֹתָֿ֥ם׀ אִישָׁהּ֘ בְּי֣וֹם שָׁמְעוֹ֒ כָּל־מוֹצָ֨א שְׂפָֿתֶֿ֧יהָ לִנְדָֿרֶ֛יהָ וּלְאִסַּ֥ר נַפְֿשָׁ֖הּ לֹ֣א יָק֑וּם אִישָׁ֣הּ הֲפֵֿרָ֔ם וַֽיהֹוָ֖ה יִֽסְלַח־לָֽהּ׃
[‏יד] כָּל־נֵ֛דֶֿר וְכָֿל־שְׁבֻֿעַ֥תֿ אִסָּ֖ר לְעַנֹּתֿ נָ֑פֶֿשׁ אִישָׁ֥הּ יְקִימֶ֖נּוּ וְאִישָׁ֥הּ יְפֵֿרֶֽנּוּ׃
[‏טו] וְאִם־הַֽחֲרֵשׁ֩ יַֽחֲרִ֨ישׁ לָ֥הּ אִישָׁהּ֘ מִיּ֣וֹם אֶל־יוֹם֒ וְהֵקִים֙ אֶתֿ־כָּל־נְדָֿרֶ֔יהָ א֥וֹ אֶתֿ־כָּל־אֱסָרֶ֖יהָ אֲשֶׁ֣ר עָלֶ֑יהָ הֵקִ֣ים אֹתָ֔ם כִּי־הֶֽחֱרִ֥שׁ לָ֖הּ בְּי֥וֹם שָׁמְעֽוֹ׃
[‏טז] וְאִם־הָפֵֿ֥ר יָפֵֿ֛ר אֹתָֿ֖ם אַֽחֲרֵ֣י שָׁמְע֑וֹ וְנָשָׂ֖א אֶתֿ־עֲוֹנָֽהּ׃
[‏יז] אֵ֣לֶּהֿ הַֽחֻקִּ֗ים אֲשֶׁ֨ר צִוָּ֤הֿ יְהֹוָה֙ אֶתֿ־מֹשֶׁ֔הֿ בֵּ֥ין אִ֖ישׁ לְאִשְׁתּ֑וֹ בֵּֽין־אָ֣בֿ לְבִֿתּ֔וֹ בִּנְעֻרֶ֖יהָ בֵּ֥יתֿ אָבִֽֿיהָ׃פ

פרק לא
[שני] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] נְקֹ֗ם נִקְמַת֙ בְּנֵ֣י יִשְׂרָאֵ֔ל מֵאֵ֖תֿ הַמִּדְֿיָנִ֑ים אַחַ֖ר תֵּֽאָסֵ֥ףֿ אֶל־עַמֶּֽיךָֿ׃
[‏ג] וַיְדַֿבֵּ֤ר מֹשֶׁה֙ אֶל־הָעָ֣ם לֵאֿמֹ֔ר הֵחָֽלְצ֧וּ מֵֽאִתְּכֶֿ֛ם אֲנָשִׁ֖ים לַצָּבָֿ֑א וְיִֽהְיוּ֙ עַל־מִדְֿיָ֔ן לָתֵֿ֥תֿ נִקְמַתֿ־יְהֹוָ֖ה בְּמִדְֿיָֽן׃
[‏ד] אֶ֚לֶףֿ לַמַּטֶּ֔הֿ אֶ֖לֶףֿ לַמַּטֶּ֑הֿ לְכֹֿל֙ מַטּ֣וֹתֿ יִשְׂרָאֵ֔ל תִּשְׁלְח֖וּ לַצָּבָֽֿא׃
[‏ה] וַיִּמָּֽסְרוּ֙ מֵֽאַלְפֵֿ֣י יִשְׂרָאֵ֔ל אֶ֖לֶףֿ לַמַּטֶּ֑הֿ שְׁנֵֽים־עָשָׂ֥ר אֶ֖לֶףֿ חֲלוּצֵ֥י צָבָֽֿא׃
[‏ו] וַיִּשְׁלַ֨ח אֹתָֿ֥ם מֹשֶׁ֛הֿ אֶ֥לֶףֿ לַמַּטֶּ֖הֿ לַצָּבָֿ֑א אֹ֠תָֿם וְאֶתֿ־פִּ֨ינְחָ֜ס בֶּן־אֶלְעָזָ֤ר הַכֹּהֵן֙ לַצָּבָ֔א וּכְֿלֵ֥י הַקֹּ֛דֶֿשׁ וַֽחֲצֹֽצְר֥וֹתֿ הַתְּרוּעָ֖הֿ בְּיָדֽֿוֹ׃
[‏ז] ‍ֽוַיִּצְבְּאוּ֙ עַל־מִדְֿיָ֔ן כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶׁ֑הֿ וַיַּֽהַרְגֿ֖וּ כָּל־זָכָֽֿר׃
[‏ח] וְאֶתֿ־מַלְכֵ֨י מִדְֿיָ֜ן הָֽרְגֿ֣וּ עַל־חַלְלֵיהֶ֗ם אֶתֿ־אֱוִ֤י וְאֶתֿ־רֶ֙קֶם֙ וְאֶתֿ־צ֤וּר וְאֶתֿ־חוּר֙ וְאֶתֿ־רֶ֔בַֿע חֲמֵ֖שֶׁתֿ מַלְכֵֿ֣י מִדְֿיָ֑ן וְאֵת֙ בִּלְעָ֣ם בֶּן־בְּע֔וֹר הָֽרְגֿ֖וּ בֶּחָֽרֶבֿ׃
[‏ט] וַיִּשְׁבּ֧וּ בְֿנֵֽי־יִשְׂרָאֵ֛ל אֶתֿ־נְשֵׁ֥י מִדְֿיָ֖ן וְאֶתֿ־טַפָּ֑ם וְאֵ֨תֿ כָּל־בְּהֶמְתָּ֧ם וְאֶתֿ־כָּל־מִקְנֵהֶ֛ם וְאֶתֿ־כָּל־חֵילָ֖ם בָּזָֽזוּ׃
[‏י] וְאֵ֤תֿ כָּל־עָֽרֵיהֶם֙ בְּמ֣וֹשְׁבֹֿתָ֔ם וְאֵ֖תֿ כָּל־טִֽירֹתָֿ֑ם שָֽׂרְפֿ֖וּ בָּאֵֽשׁ׃
[‏יא] וַיִּקְחוּ֙ אֶתֿ־כָּל־הַשָּׁלָ֔ל וְאֵ֖תֿ כָּל־הַמַּלְק֑וֹחַ בָּֽאָדָֿ֖ם וּבַֿבְּהֵמָֽהֿ׃
[‏יב] וַיָּבִ֡אוּ אֶל־מֹשֶׁה֩ וְאֶל־אֶלְעָזָ֨ר הַכֹּהֵ֜ן וְאֶל־עֲדַֿ֣תֿ בְּנֵֽי־יִשְׂרָאֵ֗ל אֶתֿ־הַשְּׁבִֿ֧י וְאֶתֿ־הַמַּלְק֛וֹחַ וְאֶתֿ־הַשָּׁלָ֖ל אֶל־‍ֽהַמַּֽחֲנֶ֑הֿ אֶל־עַֽרְבֹֿ֣תֿ מוֹאָ֔בֿ אֲשֶׁ֖ר עַל־יַרְדֵּ֥ן יְרֵחֽוֹ׃ס
[שלישי] [‏יג] וַיֵּ֨צְא֜וּ מֹשֶׁ֨הֿ וְאֶלְעָזָ֧ר הַכֹּהֵ֛ן וְכָֿל־נְשִׂיאֵ֥י הָֽעֵדָֿ֖הֿ לִקְרָאֿתָֿ֑ם אֶל־מִח֖וּץ ‍ֽלַמַּֽחֲנֶֽהֿ׃
[‏יד] וַיִּקְצֹ֣ףֿ מֹשֶׁ֔הֿ עַ֖ל פְּקוּדֵֿ֣י הֶחָ֑יִל שָׂרֵ֤י הָֽאֲלָפִֿים֙ וְשָׂרֵ֣י הַמֵּא֔וֹתֿ הַבָּאִ֖ים מִצְּבָֿ֥א הַמִּלְחָמָֽהֿ׃
[‏טו] וַיֹּ֥אֿמֶר אֲלֵיהֶ֖ם מֹשֶׁ֑הֿ הַֽחִיִּיתֶֿ֖ם כָּל־נְקֵבָֽֿהֿ׃
[‏טז] הֵ֣ן הֵ֜נָּהֿ הָי֨וּ לִבְֿנֵ֤י יִשְׂרָאֵל֙ בִּדְֿבַֿ֣ר בִּלְעָ֔ם לִמְסָר־מַ֥עַל בַּֽיהֹוָ֖ה עַל־דְּבַֿר־פְּע֑וֹר וַתְּהִ֥י הַמַּגֵּפָֿ֖הֿ בַּֽעֲדַֿ֥תֿ יְהֹוָֽה׃
[‏יז] וְעַתָּ֕הֿ הִרְגֿ֥וּ כָֿל־זָכָֿ֖ר בַּטָּ֑ףֿ וְכָֿל־אִשָּׁ֗הֿ יֹדַֿ֥עַתֿ אִ֛ישׁ לְמִשְׁכַּ֥בֿ זָכָֿ֖ר הֲרֹֽגֿוּ׃
[‏יח] וְכֹֿל֙ הַטַּ֣ףֿ בַּנָּשִׁ֔ים אֲשֶׁ֥ר לֹא־יָֽדְֿע֖וּ מִשְׁכַּ֣בֿ זָכָֿ֑ר הַֽחֲי֖וּ לָכֶֽֿם׃
[‏יט] וְאַתֶּ֗ם חֲנ֛וּ מִח֥וּץ ‍ֽלַמַּֽחֲנֶ֖הֿ שִׁבְֿעַ֣תֿ יָמִ֑ים כֹּל֩ הֹרֵ֨גֿ נֶ֜פֶֿשׁ וְכֹֿ֣ל׀ נֹגֵֿ֣עַ בֶּֽחָלָ֗ל תִּֽתְֿחַטְּא֞וּ בַּיּ֤וֹם הַשְּׁלִישִׁי֙ וּבַֿיּ֣וֹם הַשְּׁבִֿיעִ֔י אַתֶּ֖ם וּשְׁבִֿיכֶֽֿם׃
[‏כ] וְכָֿל־בֶּ֧גֶֿדֿ וְכָֿל־כְּלִי־ע֛וֹר וְכָֿל־מַֽעֲשֵׂ֥הֿ עִזִּ֖ים וְכָֿל־כְּלִי־עֵ֑ץ תִּתְֿחַטָּֽאוּ׃ס
[‏כא] וַיֹּ֨אֿמֶר אֶלְעָזָ֤ר הַכֹּהֵן֙ אֶל־אַנְשֵׁ֣י הַצָּבָ֔א הַבָּאִ֖ים לַמִּלְחָמָ֑הֿ זֹ֚אֿתֿ חֻקַּ֣תֿ הַתּוֹרָ֔הֿ אֲשֶׁר־צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏כב] אַ֥ךְֿ אֶתֿ־הַזָּהָ֖בֿ וְאֶתֿ־הַכָּ֑סֶףֿ אֶֽתֿ־הַנְּחֹ֙שֶׁת֙ אֶתֿ־הַבַּרְזֶ֔ל אֶֽתֿ־הַבְּדִֿ֖יל וְאֶתֿ־הָֽעֹפָֽֿרֶתֿ׃
[‏כג] כָּל־דָּבָ֞ר אֲשֶׁר־יָבֹֿ֣א בָֿאֵ֗שׁ תַּֽעֲבִֿ֤ירוּ בָֿאֵשׁ֙ וְטָהֵ֔ר אַ֕ךְֿ בְּמֵ֥י נִדָּ֖הֿ יִתְֿחַטָּ֑א וְכֹ֨ל אֲשֶׁ֧ר לֹֽא־יָבֹֿ֛א בָּאֵ֖שׁ תַּֽעֲבִֿ֥ירוּ בַֿמָּֽיִם׃
[‏כד] וְכִֿבַּסְתֶּ֧ם בִּגְֿדֵֿיכֶֿ֛ם בַּיּ֥וֹם הַשְּׁבִֿיעִ֖י וּטְהַרְתֶּ֑ם וְאַחַ֖ר תָּבֹֿ֥אוּ אֶל־‍ֽהַמַּֽחֲנֶֽהֿ׃ס
[רביעי] [‏כה] וַיֹּ֥אֿמֶר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כו] שָׂ֗א אֵ֣תֿ רֹ֤אֿשׁ מַלְק֙וֹ֙חַ֙ הַשְּׁבִ֔י בָּֽאָדָֿ֖ם וּבַֿבְּהֵמָ֑הֿ אַתָּה֙ וְאֶלְעָזָ֣ר הַכֹּהֵ֔ן וְרָאֿשֵׁ֖י אֲבֿ֥וֹתֿ הָֽעֵדָֽֿהֿ׃
[‏כז] וְחָצִ֙יתָ֙ אֶתֿ־הַמַּלְק֔וֹחַ בֵּ֚ין תֹּֽפְֿשֵׂ֣י הַמִּלְחָמָ֔הֿ הַיֹּֽצְאִ֖ים לַצָּבָֿ֑א וּבֵֿ֖ין כָּל־הָֽעֵדָֽֿהֿ׃
[‏כח] וַֽהֲרֵֽמֹתָ֙ מֶ֜כֶֿס לַֽיהֹוָ֗ה מֵאֵ֞תֿ אַנְשֵׁ֤י הַמִּלְחָמָה֙ הַיֹּֽצְאִ֣ים לַצָּבָ֔א אֶחָ֣דֿ נֶ֔פֶֿשׁ מֵֽחֲמֵ֖שׁ הַמֵּא֑וֹתֿ מִן־הָֽאָדָֿם֙ וּמִן־הַבָּקָ֔ר וּמִן־הַֽחֲמֹרִ֖ים וּמִן־הַצֹּֽאֿן׃
[‏כט] מִֽמַּֽחֲצִיתָֿ֖ם תִּקָּ֑חוּ וְנָֽתַֿתָּ֛הֿ לְאֶלְעָזָ֥ר הַכֹּהֵ֖ן תְּרוּמַ֥תֿ יְהֹוָֽה׃
[‏ל] וּמִמַּֽחֲצִ֨תֿ בְּנֵֽי־יִשְׂרָאֵ֜ל תִּקַּ֣ח׀ אֶחָ֣דֿ׀ אָחֻ֣ז מִן־הַֽחֲמִשִּׁ֗ים מִן־הָֽאָדָֿ֧ם מִן־הַבָּקָ֛ר מִן־הַֽחֲמֹרִ֥ים וּמִן־הַצֹּ֖אֿן מִכָּל־הַבְּהֵמָ֑הֿ וְנָֽתַֿתָּ֤הֿ אֹתָֿם֙ לַֽלְוִיִּ֔ם שֹֽׁמְרֵ֕י מִשְׁמֶ֖רֶתֿ מִשְׁכַּ֥ן יְהֹוָֽה׃
[‏לא] וַיַּ֣עַשׂ מֹשֶׁ֔הֿ וְאֶלְעָזָ֖ר הַכֹּהֵ֑ן כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏לב] ‍ֽוַיְהִי֙ הַמַּלְק֔וֹחַ יֶ֣תֶֿר הַבָּ֔ז אֲשֶׁ֥ר בָּֽזְז֖וּ עַ֣ם הַצָּבָֿ֑א צֹ֗אֿן שֵֽׁשׁ־מֵא֥וֹתֿ אֶ֛לֶףֿ וְשִׁבְֿעִ֥ים אֶ֖לֶףֿ וַֽחֲמֵ֥שֶׁתֿ אֲלָפִֽֿים׃
[‏לג] וּבָֿקָ֕ר שְׁנַ֥יִם וְשִׁבְֿעִ֖ים אָֽלֶףֿ׃
[‏לד] וַֽחֲמֹרִ֕ים אֶחָ֥דֿ וְשִׁשִּׁ֖ים אָֽלֶףֿ׃
[‏לה] וְנֶ֣פֶֿשׁ אָדָ֔ם מִן־הַ֨נָּשִׁ֔ים אֲשֶׁ֥ר לֹא־יָֽדְֿע֖וּ מִשְׁכַּ֣בֿ זָכָֿ֑ר כָּל־נֶ֕פֶֿשׁ שְׁנַ֥יִם וּשְׁלֹשִׁ֖ים אָֽלֶףֿ׃
[‏לו] וַתְּהִי֙ ‍ֽהַמֶּֽחֱצָ֔הֿ חֵ֕לֶק הַיֹּֽצְאִ֖ים בַּצָּבָֿ֑א מִסְפַּ֣ר הַצֹּ֗אֿן שְׁלֹֽשׁ־מֵא֥וֹתֿ אֶ֙לֶף֙ וּשְׁלֹשִׁ֣ים אֶ֔לֶףֿ וְשִׁבְֿעַ֥תֿ אֲלָפִֿ֖ים וַֽחֲמֵ֥שׁ מֵאֽוֹתֿ׃
[‏לז] וַיְהִ֛י הַמֶּ֥כֶֿס לַֽיהֹוָ֖ה מִן־הַצֹּ֑אֿן שֵׁ֥שׁ מֵא֖וֹתֿ חָמֵ֥שׁ וְשִׁבְֿעִֽים׃
[‏לח] וְהַ֨בָּקָ֔ר שִׁשָּׁ֥הֿ וּשְׁלֹשִׁ֖ים אָ֑לֶףֿ וּמִכְֿסָ֥ם לַֽיהֹוָ֖ה שְׁנַ֥יִם וְשִׁבְֿעִֽים׃
[‏לט] וַֽחֲמֹרִ֕ים שְׁלֹשִׁ֥ים אֶ֖לֶףֿ וַֽחֲמֵ֣שׁ מֵא֑וֹתֿ וּמִכְֿסָ֥ם לַֽיהֹוָ֖ה אֶחָ֥דֿ וְשִׁשִּֽׁים׃
[‏מ] וְנֶ֣פֶֿשׁ אָדָ֔ם שִׁשָּׁ֥הֿ עָשָׂ֖ר אָ֑לֶףֿ וּמִכְֿסָם֙ לַֽיהֹוָ֔ה שְׁנַ֥יִם וּשְׁלֹשִׁ֖ים נָֽפֶֿשׁ׃
[‏מא] וַיִּתֵּ֣ן מֹשֶׁ֗הֿ אֶתֿ־מֶ֙כֶֿס֙ תְּרוּמַ֣תֿ יְהֹוָ֔ה לְאֶלְעָזָ֖ר הַכֹּהֵ֑ן כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[חמישי] [‏מב] וּמִֽמַּֽחֲצִ֖יתֿ בְּנֵ֣י יִשְׂרָאֵ֑ל אֲשֶׁר֙ חָצָ֣הֿ מֹשֶׁ֔הֿ מִן־הָֽאֲנָשִׁ֖ים הַצֹּֽבְֿאִֽים׃
[‏מג] וַתְּהִ֛י מֶֽחֱצַ֥תֿ הָֽעֵדָֿ֖הֿ מִן־הַצֹּ֑אֿן שְׁלֹֽשׁ־מֵא֥וֹתֿ אֶ֙לֶף֙ וּשְׁלֹשִׁ֣ים אֶ֔לֶףֿ שִׁבְֿעַ֥תֿ אֲלָפִֿ֖ים וַֽחֲמֵ֥שׁ מֵאֽוֹתֿ׃
[‏מד] וּבָֿקָ֕ר שִׁשָּׁ֥הֿ וּשְׁלֹשִׁ֖ים אָֽלֶףֿ׃
[‏מה] וַֽחֲמֹרִ֕ים שְׁלֹשִׁ֥ים אֶ֖לֶףֿ וַֽחֲמֵ֥שׁ מֵאֽוֹתֿ׃
[‏מו] וְנֶ֣פֶֿשׁ אָדָ֔ם שִׁשָּׁ֥הֿ עָשָׂ֖ר אָֽלֶףֿ׃
[‏מז] וַיִּקַּ֨ח מֹשֶׁ֜הֿ מִמַּֽחֲצִ֣תֿ בְּנֵֽי־יִשְׂרָאֵ֗ל אֶתֿ־הָֽאָחֻז֙ אֶחָ֣דֿ מִן־הַֽחֲמִשִּׁ֔ים מִן־הָֽאָדָֿ֖ם וּמִן־הַבְּהֵמָ֑הֿ וַיִּתֵּ֨ן אֹתָ֜ם לַֽלְוִיִּ֗ם שֹֽׁמְרֵי֙ מִשְׁמֶ֙רֶת֙ מִשְׁכַּ֣ן יְהֹוָ֔ה כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏מח] ‍ֽוַיִּקְרְבֿוּ֙ אֶל־מֹשֶׁ֔הֿ הַפְּקֻדִ֕ים אֲשֶׁ֖ר לְאַלְפֵֿ֣י הַצָּבָֿ֑א שָׂרֵ֥י הָֽאֲלָפִֿ֖ים וְשָׂרֵ֥י הַמֵּאֽוֹתֿ׃
[‏מט] וַיֹּֽאֿמְרוּ֙ אֶל־מֹשֶׁ֔הֿ עֲבָֿדֶֿ֣יךָֿ נָֽשְׂא֗וּ אֶתֿ־רֹ֛אֿשׁ אַנְשֵׁ֥י הַמִּלְחָמָ֖הֿ אֲשֶׁ֣ר בְּיָדֵֿ֑נוּ וְלֹֽא־נִפְֿקַ֥דֿ מִמֶּ֖נּוּ אִֽישׁ׃
[‏נ] וַנַּקְרֵ֞בֿ אֶתֿ־קָרְבַּ֣ן יְהֹוָ֗ה אִישׁ֩ אֲשֶׁ֨ר מָצָ֤א כְֿלִֽי־זָהָב֙ אֶצְעָדָֿ֣הֿ וְצָמִ֔ידֿ טַבַּ֖עַתֿ עָגִֿ֣יל וְכֿוּמָ֑ז לְכַֿפֵּ֥ר עַל־נַפְֿשֹׁתֵֿ֖ינוּ לִפְֿנֵ֥י יְהֹוָֽה׃
[‏נא] וַיִּקַּ֨ח מֹשֶׁ֜הֿ וְאֶלְעָזָ֧ר הַכֹּהֵ֛ן אֶתֿ־הַזָּהָ֖בֿ מֵֽאִתָּ֑ם כֹּ֖ל כְּלִ֥י מַֽעֲשֶֽׂהֿ׃
[‏נב] וַיְהִ֣י׀ כָּל־זְהַ֣בֿ הַתְּרוּמָ֗הֿ אֲשֶׁ֤ר הֵרִ֙ימוּ֙ לַֽיהֹוָ֔ה שִׁשָּׁ֨הֿ עָשָׂ֥ר אֶ֛לֶףֿ שְׁבַֿע־מֵא֥וֹתֿ וַֽחֲמִשִּׁ֖ים שָׁ֑קֶל מֵאֵת֙ שָׂרֵ֣י הָֽאֲלָפִ֔ים וּמֵאֵ֖תֿ שָׂרֵ֥י הַמֵּאֽוֹתֿ׃
[‏נג] אַנְשֵׁי֙ הַצָּבָ֔א בָּֽזְז֖וּ אִ֥ישׁ לֽוֹ׃
[‏נד] וַיִּקַּ֨ח מֹשֶׁ֜הֿ וְאֶלְעָזָ֤ר הַכֹּהֵן֙ אֶתֿ־הַזָּהָ֔בֿ מֵאֵ֛תֿ שָׂרֵ֥י הָֽאֲלָפִֿ֖ים וְהַמֵּא֑וֹתֿ וַיָּבִֿ֤אוּ אֹתֿוֹ֙ אֶל־אֹ֣הֶל מוֹעֵ֔דֿ זִכָּר֥וֹן לִבְֿנֵֽי־יִשְׂרָאֵ֖ל לִפְֿנֵ֥י יְהֹוָֽה׃פ

פרק לב
[ששי] [‏א] וּמִקְנֶ֣הֿ׀ רַ֗בֿ הָיָ֞הֿ לִבְֿנֵ֧י רְאוּבֵֿ֛ן וְלִבְֿנֵי־גָֿ֖דֿ עָצ֣וּם מְאֹ֑דֿ וַיִּרְא֞וּ אֶתֿ־אֶ֤רֶץ יַעְזֵר֙ וְאֶתֿ־אֶ֣רֶץ גִּלְעָ֔דֿ וְהִנֵּ֥הֿ הַמָּק֖וֹם מְק֥וֹם מִקְנֶֽהֿ׃
[‏ב] וַיָּבֹֿ֥אוּ בְֿנֵי־גָֿ֖דֿ וּבְֿנֵ֣י רְאוּבֵֿ֑ן וַיֹּֽאֿמְר֤וּ אֶל־מֹשֶׁה֙ וְאֶל־אֶלְעָזָ֣ר הַכֹּהֵ֔ן וְאֶל־נְשִׂיאֵ֥י הָֽעֵדָֿ֖הֿ לֵאֿמֹֽר׃
[‏ג] עֲטָר֤וֹתֿ וְדִֿיבֹֿן֙ וְיַעְזֵ֣ר וְנִמְרָ֔הֿ וְחֶשְׁבּ֖וֹן וְאֶלְעָלֵ֑הֿ וּשְׂבָֿ֥ם וּנְבֿ֖וֹ וּבְֿעֹֽן׃
[‏ד] הָאָ֗רֶץ אֲשֶׁ֨ר הִכָּ֤הֿ יְהֹוָה֙ לִפְֿנֵי֙ עֲדַֿ֣תֿ יִשְׂרָאֵ֔ל אֶ֥רֶץ מִקְנֶ֖הֿ הִ֑וא וְלַֽעֲבָֿדֶֿ֖יךָֿ מִקְנֶֽהֿ׃ס
[‏ה] וַיֹּֽאֿמְר֗וּ אִם־מָצָ֤אֿנוּ חֵן֙ בְּעֵינֶ֔יךָֿ יֻתַּ֞ן אֶתֿ־הָאָ֧רֶץ הַזֹּ֛אֿתֿ לַֽעֲבָֿדֶֿ֖יךָֿ לַֽאֲחֻזָּ֑הֿ אַל־תַּֽעֲבִֿרֵ֖נוּ אֶתֿ־הַיַּרְדֵּֽן׃
[‏ו] וַיֹּ֣אֿמֶר מֹשֶׁ֔הֿ לִבְֿנֵי־גָֿ֖דֿ וְלִבְֿנֵ֣י רְאוּבֵֿ֑ן הַאַֽחֵיכֶ֗ם יָבֹ֙אוּ֙ לַמִּלְחָמָ֔הֿ וְאַתֶּ֖ם תֵּ֥שְׁבֿוּ פֹֽֿהֿ׃
[‏ז] וְלָ֣מָּהֿ // כתיב // תנוא֔ון // קרי // תְנִיא֔וּן אֶתֿ־לֵ֖בֿ בְּנֵ֣י יִשְׂרָאֵ֑ל מֵֽעֲבֹֿר֙ אֶל־הָאָ֔רֶץ אֲשֶׁר־נָתַֿ֥ן לָהֶ֖ם יְהֹוָֽה׃
[‏ח] כֹּ֥הֿ עָשׂ֖וּ אֲבֹֽֿתֵֿיכֶֿ֑ם בְּשָׁלְחִ֥י אֹתָֿ֛ם מִקָּדֵֿ֥שׁ בַּרְנֵ֖עַ לִרְא֥וֹתֿ אֶתֿ־הָאָֽרֶץ׃
[‏ט] ‍ֽוַיַּֽעֲל֞וּ עַדֿ־נַ֣חַל אֶשְׁכּ֗וֹל וַיִּרְאוּ֙ אֶתֿ־הָאָ֔רֶץ וַיָּנִ֕יאוּ אֶתֿ־לֵ֖בֿ בְּנֵ֣י יִשְׂרָאֵ֑ל לְבִֿלְתִּי־בֹֿא֙ אֶל־הָאָ֔רֶץ אֲשֶׁר־נָתַֿ֥ן לָהֶ֖ם יְהֹוָֽה׃
[‏י] וַיִּֽחַר־אַ֥ףֿ יְהֹוָ֖ה בַּיּ֣וֹם הַה֑וּא וַיִּשָּׁבַֿ֖ע לֵאֿמֹֽר׃
[‏יא] אִם־יִרְא֨וּ הָֽאֲנָשִׁ֜ים הָֽעֹלִ֣ים מִמִּצְרַ֗יִם מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ אֵ֚תֿ הָֽאֲדָֿמָ֔הֿ אֲשֶׁ֥ר נִשְׁבַּ֛עְתִּי לְאַבְֿרָהָ֥ם לְיִצְחָ֖ק וּֽלְיַֽעֲקֹ֑בֿ כִּ֥י לֹֽא־מִלְא֖וּ אַֽחֲרָֽי׃
[‏יב] בִּלְתִּ֞י כָּלֵ֤בֿ בֶּן־יְפֻֿנֶּה֙ הַקְּנִזִּ֔י וִֽיהוֹשֻׁ֖עַ בִּן־נ֑וּן כִּ֥י מִלְא֖וּ אַֽחֲרֵ֥י יְהֹוָֽה׃
[‏יג] וַיִּֽחַר־אַ֤ףֿ יְהֹוָה֙ בְּיִשְׂרָאֵ֔ל וַיְנִעֵם֙ בַּמִּדְֿבָּ֔ר אַרְבָּעִ֖ים שָׁנָ֑הֿ עַדֿ־תֹּם֙ כָּל־הַדּ֔וֹר הָֽעֹשֶׂ֥הֿ הָרָ֖ע בְּעֵינֵ֥י יְהֹוָֽה׃
[‏יד] וְהִנֵּ֣הֿ קַמְתֶּ֗ם תַּ֚חַתֿ אֲבֹֿ֣תֵֿיכֶ֔ם תַּרְבּ֖וּתֿ אֲנָשִׁ֣ים חַטָּאִ֑ים לִסְפּ֣וֹתֿ ע֗וֹדֿ עַ֛ל חֲר֥וֹן אַףֿ־יְהֹוָ֖ה אֶל־יִשְׂרָאֵֽל׃
[‏טו] כִּ֤י תְֿשׁוּבֻֿן֙ מֵֽאַֽחֲרָ֔יו וְיָסַ֣ףֿ ע֔וֹדֿ לְהַנִּיח֖וֹ בַּמִּדְֿבָּ֑ר וְשִֽׁחַתֶּ֖ם לְכָֿל־הָעָ֥ם הַזֶּֽהֿ׃ס
[‏טז] וַיִּגְּשׁ֤וּ אֵלָיו֙ וַיֹּ֣אֿמְר֔וּ גִּדְֿרֹ֥תֿ צֹ֛אֿן נִבְֿנֶ֥הֿ לְמִקְנֵ֖נוּ פֹּ֑הֿ וְעָרִ֖ים לְטַפֵּֽנוּ׃
[‏יז] וַֽאֲנַ֜חְנוּ נֵֽחָלֵ֣ץ חֻשִׁ֗ים לִפְֿנֵי֙ בְּנֵ֣י יִשְׂרָאֵ֔ל עַ֛דֿ אֲשֶׁ֥ר אִם־הֲבִֽֿיאֹנֻ֖ם אֶל־מְקוֹמָ֑ם וְיָשַׁ֤בֿ טַפֵּ֙נוּ֙ בְּעָרֵ֣י הַמִּבְֿצָ֔ר מִפְּנֵ֖י יֹֽשְׁבֵֿ֥י הָאָֽרֶץ׃
[‏יח] לֹ֥א נָשׁ֖וּבֿ אֶל־בָּתֵּ֑ינוּ עַ֗דֿ הִתְֿנַחֵל֙ בְּנֵ֣י יִשְׂרָאֵ֔ל אִ֖ישׁ נַֽחֲלָתֽֿוֹ׃
[‏יט] כִּ֣י לֹ֤א נִנְחַל֙ אִתָּ֔ם מֵעֵ֥בֶֿר לַיַּרְדֵּ֖ן וָהָ֑לְאָהֿ כִּ֣י בָֿ֤אָהֿ נַֽחֲלָתֵ֙נוּ֙ אֵלֵ֔ינוּ מֵעֵ֥בֶֿר הַיַּרְדֵּ֖ן מִזְרָֽחָהֿ׃פ
[שביעי] [‏כ] וַיֹּ֤אֿמֶר אֲלֵיהֶם֙ מֹשֶׁ֔הֿ אִֽם־תַּֽעֲשׂ֖וּן אֶתֿ־הַדָּבָֿ֣ר הַזֶּ֑הֿ אִם־תֵּחָֽלְצ֛וּ לִפְֿנֵ֥י יְהֹוָ֖ה לַמִּלְחָמָֽהֿ׃
[‏כא] וְעָבַ֨ר לָכֶֿ֧ם כָּל־חָל֛וּץ אֶתֿ־הַיַּרְדֵּ֖ן לִפְֿנֵ֣י יְהֹוָ֑ה עַ֧דֿ הֽוֹרִישׁ֛וֹ אֶתֿ־אֹֽיְבָֿ֖יו מִפָּנָֽיו׃
[‏כב] וְנִכְֿבְּשָׁ֨הֿ הָאָ֜רֶץ לִפְֿנֵ֤י יְהֹוָה֙ וְאַחַ֣ר תָּשֻׁ֔בֿוּ וִֽהְיִיתֶֿ֧ם נְקִיִּ֛ם מֵֽיְהֹוָ֖ה וּמִיִּשְׂרָאֵ֑ל וְ֠הָֽיְתָֿהֿ הָאָ֨רֶץ הַזֹּ֥אֿתֿ לָכֶֿ֛ם לַֽאֲחֻזָּ֖הֿ לִפְֿנֵ֥י יְהֹוָֽה׃
[‏כג] וְאִם־לֹ֤א תַֽֿעֲשׂוּן֙ כֵּ֔ן הִנֵּ֥הֿ חֲטָאֿתֶֿ֖ם לַֽיהֹוָ֑ה וּדְֿעוּ֙ חַטַּאֿתְֿכֶ֔ם אֲשֶׁ֥ר תִּמְצָ֖א אֶתְֿכֶֽֿם׃
[‏כד] בְּנֽוּ־לָכֶֿ֤ם עָרִים֙ לְטַפְּכֶ֔ם וּגְֿדֵֿרֹ֖תֿ לְצֹנַֽאֲכֶֿ֑ם וְהַיֹּצֵ֥א מִפִּיכֶֿ֖ם תַּֽעֲשֽׂוּ׃
[‏כה] וַיֹּ֤אֿמֶר בְּנֵי־גָֿד֙ וּבְֿנֵ֣י רְאוּבֵ֔ן אֶל־מֹשֶׁ֖הֿ לֵאֿמֹ֑ר עֲבָֿדֶֿ֣יךָֿ יַֽעֲשׂ֔וּ כַּֽאֲשֶׁ֥ר אֲדֹֿנִ֖י מְצַוֶּֽהֿ׃
[‏כו] טַפֵּ֣נוּ נָשֵׁ֔ינוּ מִקְנֵ֖נוּ וְכָֿל־בְּהֶמְתֵּ֑נוּ יִֽהְיוּ־שָׁ֖ם בְּעָרֵ֥י הַגִּלְעָֽדֿ׃
[‏כז] וַֽעֲבָֿדֶ֨יךָֿ יַֽעַבְֿר֜וּ כָּל־חֲל֥וּץ צָבָֿ֛א לִפְֿנֵ֥י יְהֹוָ֖ה לַמִּלְחָמָ֑הֿ כַּֽאֲשֶׁ֥ר אֲדֹֿנִ֖י דֹּבֵֽֿר׃
[‏כח] וַיְצַ֤ו לָהֶם֙ מֹשֶׁ֔הֿ אֵ֚תֿ אֶלְעָזָ֣ר הַכֹּהֵ֔ן וְאֵ֖תֿ יְהוֹשֻׁ֣עַ בִּן־נ֑וּן וְאֶתֿ־רָאֿשֵׁ֛י אֲבֿ֥וֹתֿ הַמַּטּ֖וֹתֿ לִבְֿנֵ֥י יִשְׂרָאֵֽל׃
[‏כט] וַיֹּ֨אֿמֶר מֹשֶׁ֜הֿ אֲלֵהֶ֗ם אִם־יַֽעַבְֿר֣וּ בְֿנֵי־גָֿ֣דֿ וּבְֿנֵֽי־רְאוּבֵֿ֣ן׀ אִ֠תְּכֶֿם אֶתֿ־הַיַּרְדֵּ֞ן כָּל־חָל֤וּץ לַמִּלְחָמָה֙ לִפְֿנֵ֣י יְהֹוָ֔ה וְנִכְֿבְּשָׁ֥הֿ הָאָ֖רֶץ לִפְֿנֵיכֶֿ֑ם וּנְתַֿתֶּ֥ם לָהֶ֛ם אֶתֿ־אֶ֥רֶץ הַגִּלְעָ֖דֿ לַֽאֲחֻזָּֽהֿ׃
[‏ל] וְאִם־ל֧אֺ יַֽעַבְֿר֛וּ חֲלוּצִ֖ים אִתְּכֶֿ֑ם‌ וְנֹֽאֿחֲז֥וּ בְֿתֹֽֿכְֿכֶֿ֖ם בְּאֶ֥רֶץ כְּנָֽעַן׃
[‏לא] וַיַּֽעֲנ֧וּ בְֿנֵי־גָֿ֛דֿ וּבְֿנֵ֥י רְאוּבֵֿ֖ן לֵאֿמֹ֑ר אֵת֩ אֲשֶׁ֨ר דִּבֶּ֧ר יְהֹוָ֛ה אֶל־עֲבָֿדֶֿ֖יךָֿ כֵּ֥ן נַֽעֲשֶֽׂהֿ׃
[‏לב] נַ֣חְנוּ נַֽעֲבֹֿ֧ר חֲלוּצִ֛ים לִפְֿנֵ֥י יְהֹוָ֖ה אֶ֣רֶץ כְּנָ֑עַן וְאִתָּ֙נוּ֙ אֲחֻזַּ֣תֿ נַֽחֲלָתֵ֔נוּ מֵעֵ֖בֶֿר לַיַּרְדֵּֽן׃
[‏לג] וַיִּתֵּ֣ן לָהֶ֣ם׀ מֹשֶׁ֡הֿ לִבְֿנֵי־גָֿד֩ וְלִבְֿנֵ֨י רְאוּבֵ֜ן וְלַֽחֲצִ֣י׀ שֵׁ֣בֶֿט׀ מְנַשֶּׁ֣הֿ בֶֿן־יוֹסֵ֗ףֿ אֶתֿ־מַמְלֶ֙כֶֿת֙ סִיחֹן֙ מֶ֣לֶךְֿ הָֽאֱמֹרִ֔י וְאֶ֨תֿ־מַמְלֶ֔כֶֿתֿ ע֖וֹגֿ מֶ֣לֶךְֿ הַבָּשָׁ֑ן הָאָ֗רֶץ לְעָרֶ֙יהָ֙ בִּגְֿבֻֿלֹ֔תֿ עָרֵ֥י הָאָ֖רֶץ סָבִֽֿיבֿ׃
[‏לד] וַיִּבְֿנ֣וּ בְֿנֵי־גָ֔דֿ אֶתֿ־דִּיבֹֿ֖ן וְאֶתֿ־עֲטָרֹ֑תֿ וְאֵ֖תֿ עֲרֹעֵֽר׃
[‏לה] וְאֶתֿ־עַטְרֹ֥תֿ שׁוֹפָֿ֛ן וְאֶתֿ־יַעְזֵ֖ר וְיָגְֿבְּהָֽהֿ׃
[‏לו] וְאֶתֿ־בֵּ֥יתֿ נִמְרָ֖הֿ וְאֶתֿ־בֵּ֣יתֿ הָרָ֑ן עָרֵ֥י מִבְֿצָ֖ר וְגִֿדְֿרֹ֥תֿ צֹֽאֿן׃
[‏לז] וּבְֿנֵ֤י רְאוּבֵֿן֙ בָּנ֔וּ אֶתֿ־חֶשְׁבּ֖וֹן וְאֶתֿ־אֶלְעָלֵ֑א וְאֵ֖תֿ קִרְיָתָֽֿיִם׃
[‏לח] וְאֶתֿ־נְב֞וֹ וְאֶתֿ־בַּ֧עַל מְע֛וֹן מֽוּסַבֹּ֥תֿ שֵׁ֖ם וְאֶתֿ־שִֽׂבְֿ‌מָ֑הֿ וַיִּקְרְא֣וּ בְֿשֵׁמֹ֔תֿ אֶתֿ־שְׁמ֥וֹתֿ הֶֽעָרִ֖ים אֲשֶׁ֥ר בָּנֽוּ׃
[‏לט] וַיֵּ֨לְכ֜וּ בְּנֵ֨י מָכִֿ֧יר בֶּן־מְנַשֶּׁ֛הֿ גִּלְעָ֖דָֿהֿ וַֽיִּלְכְּדֻֿ֑הָ //כתיב// וי֖ירש //קרי// וַיֹּ֖רָשׁוּ אֶתֿ־הָֽאֱמֹרִ֥י אֲשֶׁר־בָּֽהּ׃
[מפטיר] [‏מ] וַיִּתֵּ֤ן מֹשֶׁה֙ אֶתֿ־הַגִּלְעָ֔דֿ לְמָכִֿ֖יר בֶּן־מְנַשֶּׁ֑הֿ וַיֵּ֖שֶׁבֿ בָּֽהּ׃
[‏מא] וְיָאִ֤יר בֶּן־מְנַשֶּׁה֙ הָלַ֔ךְֿ וַיִּלְכֹּ֖דֿ אֶתֿ־חַוֹּתֵֿיהֶ֑ם וַיִּקְרָ֥א אֶתְֿהֶ֖ן חַוֹּ֥תֿ יָאִֽיר׃
[‏מב] וְנֹ֣בַֿח הָלַ֔ךְֿ וַיִּלְכֹּ֥דֿ אֶתֿ־קְנָ֖תֿ וְאֶתֿ־בְּנֹתֶֿ֑יהָ וַיִּקְרָ֧א לָ֦הֿ נֹ֖בַֿח בִּשְׁמֽוֹ׃פ

פרק לג
‏{פרשת מסעי}[‏א] אֵ֜לֶּהֿ מַסְעֵ֣י בְֿנֵֽי־יִשְׂרָאֵ֗ל אֲשֶׁ֥ר יָֽצְא֛וּ מֵאֶ֥רֶץ מִצְרַ֖יִם לְצִבְֿאֹתָֿ֑ם בְּיַדֿ־מֹשֶׁ֖הֿ וְאַֽהֲרֹֽן׃
[‏ב] וַיִּכְֿתֹּ֨בֿ מֹשֶׁ֜הֿ אֶתֿ־מוֹצָֽאֵיהֶ֛ם לְמַסְעֵיהֶ֖ם עַל־פִּ֣י יְהֹוָ֑ה וְאֵ֥לֶּהֿ מַסְעֵיהֶ֖ם לְמוֹצָֽאֵיהֶֽם׃
[‏ג] וַיִּסְע֤וּ מֵֽרַעְמְסֵס֙ בַּחֹ֣דֶֿשׁ הָֽרִאֿשׁ֔וֹן בַּֽחֲמִשָּׁ֥הֿ עָשָׂ֛ר י֖וֹם לַחֹ֣דֶֿשׁ הָֽרִאֿשׁ֑וֹן מִמָּֽחֳרַ֣תֿ הַפֶּ֗סַח יָֽצְא֤וּ בְֿנֵֽי־יִשְׂרָאֵל֙ בְּיָ֣דֿ רָמָ֔הֿ לְעֵינֵ֖י כָּל־מִצְרָֽיִם׃
[‏ד] וּמִצְרַ֣יִם מְקַבְּרִ֗ים אֵת֩ אֲשֶׁ֨ר הִכָּ֧הֿ יְהֹוָ֛ה בָּהֶ֖ם כָּל־בְּכֿ֑וֹר וּבֵֿאֿלֹ֣הֵיהֶ֔ם עָשָׂ֥הֿ יְהֹוָ֖ה שְׁפָֿטִֽים׃
[‏ה] וַיִּסְע֥וּ בְֿנֵֽי־יִשְׂרָאֵ֖ל מֵֽרַעְמְסֵ֑ס ‍ֽוַיַּֽחֲנ֖וּ בְּסֻכֹּֽתֿ׃
[‏ו] וַיִּסְע֖וּ מִסֻּכֹּ֑תֿ וַיַּֽחֲנ֣וּ בְֿאֵתָ֔ם אֲשֶׁ֖ר בִּקְצֵ֥הֿ הַמִּדְֿבָּֽר׃
[‏ז] וַיִּסְעוּ֙ מֵֽאֵתָ֔ם וַיָּ֙שָׁב֙ עַל־פִּ֣י הַֽחִירֹ֔תֿ אֲשֶׁ֥ר עַל־פְּנֵ֖י בַּ֣עַל צְפֿ֑וֹן ‍ֽוַיַּֽחֲנ֖וּ לִפְֿנֵ֥י מִגְֿדֹּֽל׃
[‏ח] וַיִּסְעוּ֙ מִפְּנֵ֣י הַֽחִירֹ֔תֿ וַיַּֽעַבְֿר֥וּ בְֿתֽֿוֹךְֿ־הַיָּ֖ם הַמִּדְֿבָּ֑רָהֿ וַיֵּ֨לְכ֜וּ דֶּ֣רֶךְֿ שְׁלֹ֤שֶׁתֿ יָמִים֙ בְּמִדְֿבַּ֣ר אֵתָ֔ם ‍ֽוַיַּֽחֲנ֖וּ בְּמָרָֽהֿ׃
[‏ט] וַיִּסְעוּ֙ מִמָּרָ֔הֿ וַיָּבֹֿ֖אוּ אֵילִ֑מָהֿ וּ֠בְֿאֵילִם שְׁתֵּ֨ים עֶשְׂרֵ֜הֿ עֵינֹ֥תֿ מַ֛יִם וְשִׁבְֿעִ֥ים תְּמָרִ֖ים ‍ֽוַיַּֽחֲנוּ־שָֽׁם׃
[שני] [‏י] וַיִּסְע֖וּ מֵֽאֵילִ֑ם ‍ֽוַיַּֽחֲנ֖וּ עַל־יַם־סֽוּףֿ׃
[‏יא] וַיִּסְע֖וּ מִיַּם־ס֑וּףֿ ‍ֽוַיַּֽחֲנ֖וּ בְּמִדְֿבַּר־סִֽין׃
[‏יב] וַיִּסְע֖וּ מִמִּדְֿבַּר־סִ֑ין ‍ֽוַיַּֽחֲנ֖וּ בְּדָֿפְֿקָֽהֿ׃
[‏יג] וַיִּסְע֖וּ מִדָּפְֿקָ֑הֿ ‍ֽוַיַּֽחֲנ֖וּ בְּאָלֽוּשׁ׃
[‏יד] וַיִּסְע֖וּ מֵֽאָל֑וּשׁ ‍ֽוַיַּֽחֲנוּ֙ בִּרְפִֿידִ֔ם וְלֹא־הָ֨יָהֿ שָׁ֥ם מַ֛יִם לָעָ֖ם לִשְׁתּֽוֹתֿ׃
[‏טו] וַיִּסְע֖וּ מֵֽרְפִֿידִֿ֑ם ‍ֽוַיַּֽחֲנ֖וּ בְּמִדְֿבַּ֥ר סִינָֽי׃
[‏טז] וַיִּסְע֖וּ מִמִּדְֿבַּ֣ר סִינָ֑י ‍ֽוַיַּֽחֲנ֖וּ בְּקִבְֿרֹ֥תֿ ‍ֽהַתַּֽאֲוָֽהֿ׃
[‏יז] וַיִּסְע֖וּ מִקִּבְֿרֹ֣תֿ ‍ֽהַתַּֽאֲוָ֑הֿ ‍ֽוַיַּֽחֲנ֖וּ בַּֽחֲצֵרֹֽתֿ׃
[‏יח] וַיִּסְע֖וּ מֵֽחֲצֵרֹ֑תֿ ‍ֽוַיַּֽחֲנ֖וּ בְּרִתְֿמָֽהֿ׃
[‏יט] וַיִּסְע֖וּ מֵֽרִתְֿמָ֑הֿ ‍ֽוַיַּֽחֲנ֖וּ בְּרִמֹּ֥ן פָּֽרֶץ׃
[‏כ] וַיִּסְע֖וּ מֵֽרִמֹּ֣ן פָּ֑רֶץ ‍ֽוַיַּֽחֲנ֖וּ בְּלִבְֿנָֽהֿ׃
[‏כא] וַיִּסְע֖וּ מִלִּבְֿנָ֑הֿ ‍ֽוַיַּֽחֲנ֖וּ בְּרִסָּֽהֿ׃
[‏כב] וַיִּסְע֖וּ מֵֽרִסָּ֑הֿ ‍ֽוַיַּֽחֲנ֖וּ בִּקְהֵלָֽתָֿהֿ׃
[‏כג] וַיִּסְע֖וּ מִקְּהֵלָ֑תָֿהֿ ‍ֽוַיַּֽחֲנ֖וּ בְּהַר־שָֽׁפֶֿר׃
[‏כד] וַיִּסְע֖וּ מֵֽהַר־שָׁ֑פֶֿר ‍ֽוַיַּֽחֲנ֖וּ בַּֽחֲרָדָֽֿהֿ׃
[‏כה] וַיִּסְע֖וּ מֵֽחֲרָדָֿ֑הֿ ‍ֽוַיַּֽחֲנ֖וּ בְּמַקְהֵלֹֽתֿ׃
[‏כו] וַיִּסְע֖וּ מִמַּקְהֵלֹ֑תֿ ‍ֽוַיַּֽחֲנ֖וּ בְּתָֽֿחַתֿ׃
[‏כז] וַיִּסְע֖וּ מִתָּ֑חַתֿ ‍ֽוַיַּֽחֲנ֖וּ בְּתָֽֿרַח׃
[‏כח] וַיִּסְע֖וּ מִתָּ֑רַח ‍ֽוַיַּֽחֲנ֖וּ בְּמִתְֿקָֽהֿ׃
[‏כט] וַיִּסְע֖וּ מִמִּתְֿקָ֑הֿ ‍ֽוַיַּֽחֲנ֖וּ בְּחַשְׁמֹנָֽהֿ׃
[‏ל] וַיִּסְע֖וּ מֵֽחַשְׁמֹנָ֑הֿ ‍ֽוַיַּֽחֲנ֖וּ בְּמֹֽסֵרֽוֹתֿ׃
[‏לא] וַיִּסְע֖וּ מִמֹּֽסֵר֑וֹתֿ ‍ֽוַיַּֽחֲנ֖וּ בִּבְֿנֵ֥י יַֽעֲקָֽן׃
[‏לב] וַיִּסְע֖וּ מִבְּנֵ֣י יַֽעֲקָ֑ן ‍ֽוַיַּֽחֲנ֖וּ בְּחֹ֥ר הַגִּדְֿגָּֽדֿ׃
[‏לג] וַיִּסְע֖וּ מֵחֹ֣ר הַגִּדְֿגָּ֑דֿ ‍ֽוַיַּֽחֲנ֖וּ בְּיָטְבָֽֿתָֿהֿ׃
[‏לד] וַיִּסְע֖וּ מִיָּטְבָֿ֑תָֿהֿ ‍ֽוַיַּֽחֲנ֖וּ בְּעַבְֿרֹנָֽהֿ׃
[‏לה] וַיִּסְע֖וּ מֵֽעַבְֿרֹנָ֑הֿ ‍ֽוַיַּֽחֲנ֖וּ בְּעֶצְיֹ֥ן גָּֽבֶֿר׃
[‏לו] וַיִּסְע֖וּ מֵֽעֶצְי֣וֹן גָּ֑בֶֿר ‍ֽוַיַּֽחֲנ֥וּ בְֿמִדְֿבַּר־צִ֖ן הִ֥וא קָדֵֽֿשׁ׃
[‏לז] וַיִּסְע֖וּ מִקָּדֵֿ֑שׁ ‍ֽוַיַּֽחֲנוּ֙ בְּהֹ֣ר הָהָ֔ר בִּקְצֵ֖הֿ אֶ֥רֶץ אֱדֽֿוֹם׃
[‏לח] וַיַּעַל֩ אַֽהֲרֹ֨ן הַכֹּהֵ֜ן אֶל־הֹ֥ר הָהָ֛ר עַל־פִּ֥י יְהֹוָ֖ה וַיָּ֣מָתֿ שָׁ֑ם בִּשְׁנַ֣תֿ הָֽאַרְבָּעִ֗ים לְצֵ֤אֿתֿ בְּנֵֽי־יִשְׂרָאֵל֙ מֵאֶ֣רֶץ מִצְרַ֔יִם בַּחֹ֥דֶֿשׁ הַֽחֲמִישִׁ֖י בְּאֶחָ֥דֿ לַחֹֽדֶֿשׁ׃
[‏לט] וְאַ֣הֲרֹ֔ן בֶּן־שָׁלֹ֧שׁ וְעֶשְׂרִ֛ים וּמְאַ֖תֿ שָׁנָ֑הֿ בְּמֹתֿ֖וֹ בְּהֹ֥ר הָהָֽר׃ס
[‏מ] וַיִּשְׁמַ֗ע ‍ֽהַכְּנַֽעֲנִי֙ מֶ֣לֶךְֿ עֲרָ֔דֿ וְהֽוּא־יֹשֵׁ֥בֿ בַּנֶּ֖גֶֿבֿ בְּאֶ֣רֶץ כְּנָ֑עַן בְּבֹֿ֖א בְּנֵ֥י יִשְׂרָאֵֽל׃
[‏מא] וַיִּסְע֖וּ מֵהֹ֣ר הָהָ֑ר ‍ֽוַיַּֽחֲנ֖וּ בְּצַלְמֹנָֽהֿ׃
[‏מב] וַיִּסְע֖וּ מִצַּלְמֹנָ֑הֿ ‍ֽוַיַּֽחֲנ֖וּ בְּפֿוּנֹֽן׃
[‏מג] וַיִּסְע֖וּ מִפּוּנֹ֑ן ‍ֽוַיַּֽחֲנ֖וּ בְּאֹבֹֽֿתֿ׃
[‏מד] וַיִּסְע֖וּ מֵֽאֹבֹֿ֑תֿ ‍ֽוַיַּֽחֲנ֛וּ בְּעִיֵּ֥י הָֽעֲבָֿרִ֖ים בִּגְֿבֿ֥וּל מוֹאָֽבֿ׃
[‏מה] וַיִּסְע֖וּ מֵֽעִיִּ֑ים ‍ֽוַיַּֽחֲנ֖וּ בְּדִֿיבֹֿ֥ן גָּֽדֿ׃
[‏מו] וַיִּסְע֖וּ מִדִּיבֹֿ֣ן גָּ֑דֿ ‍ֽוַיַּֽחֲנ֖וּ בְּעַלְמֹ֥ן דִּבְֿלָתָֽֿיְמָהֿ׃
[‏מז] וַיִּסְע֖וּ מֵֽעַלְמֹ֣ן דִּבְֿלָתָֿ֑יְמָהֿ ‍ֽוַיַּֽחֲנ֛וּ בְּהָרֵ֥י הָֽעֲבָֿרִ֖ים לִפְֿנֵ֥י נְבֽֿוֹ׃
[‏מח] וַיִּסְע֖וּ מֵֽהָרֵ֣י הָֽעֲבָֿרִ֑ים ‍ֽוַיַּֽחֲנוּ֙ בְּעַֽרְבֹֿ֣תֿ מוֹאָ֔בֿ עַ֖ל יַרְדֵּ֥ן יְרֵחֽוֹ׃
[‏מט] ‍ֽוַיַּֽחֲנ֤וּ עַל־הַיַּרְדֵּן֙ מִבֵּ֣יתֿ הַיְשִׁמֹ֔תֿ עַ֖דֿ אָבֵֿ֣ל הַשִּׁטִּ֑ים בְּעַֽרְבֹֿ֖תֿ מוֹאָֽבֿ׃ס
[שלישי] [‏נ] וַיְדַֿבֵּ֧ר יְהֹוָ֛ה אֶל־מֹשֶׁ֖הֿ בְּעַֽרְבֹֿ֣תֿ מוֹאָ֑בֿ עַל־יַרְדֵּ֥ן יְרֵח֖וֹ לֵאֿמֹֽר׃
[‏נא] דַּבֵּר֙ אֶל־בְּנֵ֣י יִשְׂרָאֵ֔ל וְאָֽמַרְתָּ֖ אֲלֵהֶ֑ם כִּ֥י אַתֶּ֛ם עֹֽבְֿרִ֥ים אֶתֿ־הַיַּרְדֵּ֖ן אֶל־אֶ֥רֶץ כְּנָֽעַן׃
[‏נב] וְה֨וֹרַשְׁתֶּ֜ם אֶתֿ־כָּל־יֹֽשְׁבֵֿ֤י הָאָ֙רֶץ֙ מִפְּנֵיכֶ֔ם וְאִ֨בַּדְֿתֶּ֔ם אֵ֖תֿ כָּל־מַשְׂכִּיֹּתָֿ֑ם וְאֵ֨תֿ כָּל־צַלְמֵ֤י מַסֵּֽכֹֿתָֿם֙ תְּאַבֵּ֔דֿוּ וְאֵ֥תֿ כָּל־בָּֽמֹתָֿ֖ם תַּשְׁמִֽידֿוּ׃
[‏נג] וְהֽוֹרַשְׁתֶּ֥ם אֶתֿ־הָאָ֖רֶץ וִֽישַׁבְֿתֶּם־בָּ֑הּ כִּ֥י לָכֶֿ֛ם נָתַֿ֥תִּי אֶתֿ־הָאָ֖רֶץ לָרֶ֥שֶׁתֿ אֹתָֽֿהּ׃
[‏נד] וְהִתְֿנַֽחַלְתֶּם֩ אֶתֿ־הָאָ֨רֶץ בְּגֿוֹרָ֜ל לְמִשְׁפְּחֹֽתֵֿיכֶ֗ם לָרַ֞בֿ תַּרְבּ֤וּ אֶתֿ־נַֽחֲלָתֿוֹ֙ וְלַמְעַט֙ תַּמְעִ֣יט אֶתֿ־נַֽחֲלָת֔וֹ אֶל֩ אֲשֶׁר־יֵ֨צֵא ל֥וֹ שָׁ֛מָּהֿ הַגּוֹרָ֖ל ל֣וֹ יִֽהְיֶ֑הֿ לְמַטּ֥וֹתֿ אֲבֹֽֿתֵֿיכֶֿ֖ם תִּתְֿנֶחָֽלוּ׃
[‏נה] וְאִם־לֹ֨א תֿוֹרִ֜ישׁוּ אֶתֿ־יֹֽשְׁבֵֿ֣י הָאָרֶץ֘ מִפְּנֵיכֶֿם֒ וְהָיָה֙ אֲשֶׁ֣ר תּוֹתִֿ֣ירוּ מֵהֶ֔ם לְשִׂכִּים֙ בְּעֵ֣ינֵיכֶ֔ם וְלִצְנִינִ֖ם בְּצִדֵּיכֶֿ֑ם וְצָֽרְר֣וּ אֶתְֿכֶ֔ם עַל־הָאָ֕רֶץ אֲשֶׁ֥ר אַתֶּ֖ם יֹֽשְׁבִֿ֥ים בָּֽהּ׃
[‏נו] וְהָיָ֗הֿ כַּֽאֲשֶׁ֥ר דִּמִּ֛יתִֿי לַֽעֲשׂ֥וֹתֿ לָהֶ֖ם אֶֽעֱשֶׂ֥הֿ לָכֶֽֿם׃פ

פרק לד
[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] צַ֞ו אֶתֿ־בְּנֵ֤י יִשְׂרָאֵל֙ וְאָֽמַרְתָּ֣ אֲלֵהֶ֔ם כִּֽי־אַתֶּ֥ם בָּאִ֖ים אֶל־הָאָ֣רֶץ כְּנָ֑עַן זֹ֣אֿתֿ הָאָ֗רֶץ אֲשֶׁ֨ר תִּפֹּ֤ל לָכֶֿם֙ ‍ֽבְּנַֽחֲלָ֔הֿ אֶ֥רֶץ כְּנַ֖עַן לִגְֿבֻֽֿלֹתֶֽֿיהָ׃
[‏ג] וְהָיָ֨הֿ לָכֶֿ֧ם פְּאַתֿ־נֶ֛גֶֿבֿ מִמִּדְֿבַּר־צִ֖ן עַל־יְדֵֿ֣י אֱדֿ֑וֹם וְהָיָ֤הֿ לָכֶֿם֙ גְּבֿ֣וּל נֶ֔גֶֿבֿ מִקְצֵ֥הֿ יָם־הַמֶּ֖לַח קֵֽדְֿמָהֿ׃
[‏ד] וְנָסַ֣בֿ לָכֶֿם֩ הַגְּב֨וּל מִנֶּ֜גֶֿבֿ לְמַֽעֲלֵ֤הֿ עַקְרַבִּים֙ וְעָ֣בַֿר צִ֔נָהֿ //כתיב // והיה֙ // קרי // וְהָיוּ֙ תּֽוֹצְאֹתָ֔יו מִנֶּ֖גֶֿבֿ לְקָדֵֿ֣שׁ בַּרְנֵ֑עַ וְיָצָ֥א חֲצַר־אַדָּ֖ר וְעָבַֿ֥ר עַצְמֹֽנָהֿ׃
[‏ה] וְנָסַ֧בֿ הַגְּבֿ֛וּל מֵֽעַצְמ֖וֹן נַ֣חְלָהֿ מִצְרָ֑יִם וְהָי֥וּ תֽֿוֹצְאֹתָֿ֖יו הַיָּֽמָּהֿ׃
[‏ו] וּגְֿבֿ֣וּל יָ֔ם וְהָיָ֥הֿ לָכֶֿ֛ם הַיָּ֥ם הַגָּדֿ֖וֹל וּגְֿבֿ֑וּל זֶהֿ־יִֽהְיֶ֥הֿ לָכֶֿ֖ם גְּבֿ֥וּל יָֽם׃
[‏ז] וְזֶהֿ־יִֽהְיֶ֥הֿ לָכֶֿ֖ם גְּבֿ֣וּל צָפֿ֑וֹן מִן־הַיָּם֙ הַגָּדֹ֔ל תְּתָֿא֥וּ לָכֶֿ֖ם הֹ֥ר הָהָֽר׃
[‏ח] מֵהֹ֣ר הָהָ֔ר תְּתָֿא֖וּ לְבֹֿ֣א חֲמָ֑תֿ וְהָי֛וּ תּֽוֹצְאֹ֥תֿ הַגְּבֻֿ֖ל צְדָֽֿדָֿהֿ׃
[‏ט] וְיָצָ֤א הַגְּבֻֿל֙ זִפְֿרֹ֔נָהֿ וְהָי֥וּ תֽֿוֹצְאֹתָֿ֖יו חֲצַ֣ר עֵינָ֑ן זֶהֿ־יִֽהְיֶ֥הֿ לָכֶֿ֖ם גְּבֿ֥וּל צָפֽֿוֹן׃
[‏י] וְהִתְֿאַוִּיתֶֿ֥ם לָכֶֿ֖ם לִגְֿבֿ֣וּל קֵ֑דְֿמָהֿ מֵֽחֲצַ֥ר עֵינָ֖ן שְׁפָֽֿמָהֿ׃
[‏יא] וְיָרַ֨דֿ הַגְּבֻֿ֧ל מִשְּׁפָֿ֛ם הָֽרִבְֿלָ֖הֿ מִקֶּ֣דֶֿם לָעָ֑יִן וְיָרַ֣דֿ הַגְּבֻ֔ל וּמָחָ֛הֿ עַל־כֶּ֥תֶֿףֿ יָֽם־כִּנֶּ֖רֶתֿ קֵֽדְֿמָהֿ׃
[‏יב] וְיָרַ֤דֿ הַגְּבֿוּל֙ הַיַּרְדֵּ֔נָהֿ וְהָי֥וּ תֽֿוֹצְאֹתָֿ֖יו יָ֣ם הַמֶּ֑לַח זֹאֿת֩ תִּֽהְיֶ֨הֿ לָכֶֿ֥ם הָאָ֛רֶץ לִגְֿבֻֽֿלֹתֶֿ֖יהָ סָבִֽֿיבֿ׃
[‏יג] וַיְצַ֣ו מֹשֶׁ֔הֿ אֶתֿ־בְּנֵ֥י יִשְׂרָאֵ֖ל לֵאֿמֹ֑ר זֹ֣אֿתֿ הָאָ֗רֶץ אֲשֶׁ֨ר תִּתְֿנַֽחֲל֤וּ אֹתָֿהּ֙ בְּגֿוֹרָ֔ל אֲשֶׁר֙ צִוָּ֣הֿ יְהֹוָ֔ה לָתֵֿ֛תֿ לְתִֿשְׁעַ֥תֿ הַמַּטּ֖וֹתֿ וַֽחֲצִ֥י הַמַּטֶּֽהֿ׃
[‏יד] כִּ֣י לָֽקְח֞וּ מַטֵּ֨הֿ בְֿנֵ֤י הָרֽאוּבֵֿנִי֙ לְבֵֿ֣יתֿ אֲבֹֿתָ֔ם וּמַטֵּ֥הֿ בְֿנֵֽי־הַגָּדִֿ֖י לְבֵֿ֣יתֿ אֲבֹֿתָֿ֑ם וַֽחֲצִי֙ מַטֵּ֣הֿ מְנַשֶּׁ֔הֿ לָֽקְח֖וּ נַֽחֲלָתָֽֿם׃
[‏טו] שְׁנֵ֥י הַמַּטּ֖וֹתֿ וַֽחֲצִ֣י הַמַּטֶּ֑הֿ לָֽקְח֣וּ נַֽחֲלָתָ֗ם מֵעֵ֛בֶֿר לְיַרְדֵּ֥ן יְרֵח֖וֹ קֵ֥דְֿמָהֿ מִזְרָֽחָהֿ׃פ
[רביעי] [‏טז] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יז] אֵ֚לֶּהֿ שְׁמ֣וֹתֿ הָֽאֲנָשִׁ֔ים אֲשֶׁר־יִנְחֲל֥וּ לָכֶֿ֖ם אֶתֿ־הָאָ֑רֶץ אֶלְעָזָר֙ הַכֹּהֵ֔ן וִֽיהוֹשֻׁ֖עַ בִּן־נֽוּן׃
[‏יח] וְנָשִׂ֥יא אֶחָ֛דֿ נָשִׂ֥יא אֶחָ֖דֿ מִמַּטֶּ֑הֿ תִּקְח֖וּ לִנְחֹ֥ל אֶתֿ־הָאָֽרֶץ׃
[‏יט] וְאֵ֖לֶּהֿ שְׁמ֣וֹתֿ הָֽאֲנָשִׁ֑ים לְמַטֵּ֣הֿ יְהוּדָ֔הֿ כָּלֵ֖בֿ בֶּן־יְפֻֿ‌נֶּֽהֿ׃
[‏כ] וּלְמַטֵּה֙ בְּנֵ֣י שִׁמְע֔וֹן שְׁמוּאֵ֖ל בֶּן־עַמִּיהֽוּדֿ׃
[‏כא] לְמַטֵּ֣הֿ בִֿנְיָמִ֔ן אֱלִידָֿ֖דֿ בֶּן־כִּסְלֽוֹן׃
[‏כב] וּלְמַטֵּ֥הֿ בְֿנֵי־דָֿ֖ן נָשִׂ֑יא בֻּקִּ֖י בֶּן־יָגְֿלִֽי׃
[‏כג] לִבְֿנֵ֣י יוֹסֵ֔ףֿ לְמַטֵּ֥הֿ בְֿנֵֽי־מְנַשֶּׁ֖הֿ נָשִׂ֑יא חַנִּיאֵ֖ל בֶּן־אֵפֹֽֿדֿ׃
[‏כד] וּלְמַטֵּ֥הֿ בְֿנֵֽי־אֶפְֿרַ֖יִם נָשִׂ֑יא קְמוּאֵ֖ל בֶּן־שִׁפְֿטָֽן׃
[‏כה] וּלְמַטֵּ֥הֿ בְֿנֵֽי־זְבֿוּלֻ֖ן נָשִׂ֑יא אֱלִֽיצָפָֿ֖ן בֶּן־פַּרְנָֽךְֿ׃
[‏כו] וּלְמַטֵּ֥הֿ בְֿנֵֽי־יִשָּׂשכָֿ֖ר נָשִׂ֑יא פַּלְטִיאֵ֖ל בֶּן־עַזָּֽן׃
[‏כז] וּלְמַטֵּ֥הֿ בְֿנֵֽי־אָשֵׁ֖ר נָשִׂ֑יא אֲחִיה֖וּדֿ בֶּן־שְׁלֹמִֽי׃
[‏כח] וּלְמַטֵּ֥הֿ בְֿנֵֽי־נַפְֿתָּלִ֖י נָשִׂ֑יא פְּדַֿ‌הְאֵ֖ל בֶּן־עַמִּיהֽוּדֿ׃
[‏כט] אֵ֕לֶּהֿ אֲשֶׁ֖ר צִוָּ֣הֿ יְהֹוָ֑ה לְנַחֵ֥ל אֶתֿ־בְּנֵֽי־יִשְׂרָאֵ֖ל בְּאֶ֥רֶץ כְּנָֽעַן׃פ

פרק לה
[חמישי] [‏א] וַיְדַֿבֵּ֧ר יְהֹוָ֛ה אֶל־מֹשֶׁ֖הֿ בְּעַֽרְבֹֿ֣תֿ מוֹאָ֑בֿ עַל־יַרְדֵּ֥ן יְרֵח֖וֹ לֵאֿמֹֽר׃
[‏ב] צַו֘ אֶתֿ־בְּנֵ֣י יִשְׂרָאֵל֒ וְנָֽתְֿנ֣וּ לַֽלְוִיִּ֗ם מִֽנַּֽחֲלַ֛תֿ אֲחֻזָּתָֿ֖ם עָרִ֣ים לָשָׁ֑בֶֿתֿ וּמִגְֿרָ֗שׁ לֶֽעָרִים֙ סְבִֿיבֹֿ֣תֵֿיהֶ֔ם תִּתְּנ֖וּ לַֽלְוִיִּֽם׃
[‏ג] וְהָי֧וּ הֶֽעָרִ֛ים לָהֶ֖ם לָשָׁ֑בֶֿתֿ וּמִגְֿרְשֵׁיהֶ֗ם יִֽהְי֤וּ לִבְֿהֶמְתָּם֙ וְלִרְכֻֿשָׁ֔ם וּלְכֹֿ֖ל חַיָּתָֽֿם׃
[‏ד] וּמִגְֿרְשֵׁי֙ הֶֽעָרִ֔ים אֲשֶׁ֥ר תִּתְּנ֖וּ לַֽלְוִיִּ֑ם מִקִּ֤יר הָעִיר֙ וָח֔וּצָהֿ אֶ֥לֶףֿ אַמָּ֖הֿ סָבִֽֿיבֿ׃
[‏ה] וּמַדֹּתֶ֞ם מִח֣וּץ לָעִ֗יר אֶתֿ־פְּאַתֿ־קֵ֣דְֿמָהֿ אַלְפַּ֢יִם בָּֽאַמָּ֟הֿ וְאֶתֿ־פְּאַתֿ־נֶגֶֿב֩ אַלְפַּ֨יִם בָּֽאַמָּ֜הֿ וְאֶתֿ־פְּאַתֿ־יָ֣ם׀ אַלְפַּ֣יִם בָּֽאַמָּ֗הֿ וְאֵ֨תֿ פְּאַ֥תֿ צָפֿ֛וֹן אַלְפַּ֥יִם בָּֽאַמָּ֖הֿ וְהָעִ֣יר בַּתָּ֑וֶךְֿ זֶ֚הֿ יִֽהְיֶ֣הֿ לָהֶ֔‌ם מִגְֿרְשֵׁ֖י הֶֽעָרִֽים׃
[‏ו] וְאֵ֣תֿ הֶֽעָרִ֗ים אֲשֶׁ֤ר תִּתְּנוּ֙ לַֽלְוִיִּ֔ם אֵ֚תֿ שֵֽׁשׁ־עָרֵ֣י הַמִּקְלָ֔ט אֲשֶׁ֣ר תִּתְּנ֔וּ לָנֻ֥ס שָׁ֖מָּהֿ הָֽרֹצֵ֑חַ וַֽעֲלֵיהֶ֣ם תִּתְּנ֔וּ אַרְבָּעִ֥ים וּשְׁתַּ֖יִם עִֽיר׃
[‏ז] כָּל־הֶֽעָרִ֗ים אֲשֶׁ֤ר תִּתְּנוּ֙ לַֽלְוִיִּ֔ם אַרְבָּעִ֥ים וּשְׁמֹנֶ֖הֿ עִ֑יר אֶתְֿהֶ֖ן וְאֶתֿ־מִגְֿרְשֵׁיהֶֽן׃
[‏ח] וְהֶֽעָרִ֗ים אֲשֶׁ֤ר תִּתְּנוּ֙ מֵֽאֲחֻזַּ֣תֿ בְּנֵֽי־יִשְׂרָאֵ֔ל מֵאֵ֤תֿ הָרַב֙ תַּרְבּ֔וּ וּמֵאֵ֥תֿ הַמְעַ֖ט תַּמְעִ֑יטוּ אִ֗ישׁ כְּפִֿ֤י נַֽחֲלָתֿוֹ֙ אֲשֶׁ֣ר יִנְחָ֔לוּ יִתֵּ֥ן מֵֽעָרָ֖יו לַֽלְוִיִּֽם׃פ
[ששי] [‏ט] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏י] דַּבֵּר֙ אֶל־בְּנֵ֣י יִשְׂרָאֵ֔ל וְאָֽמַרְתָּ֖ אֲלֵהֶ֑ם כִּ֥י אַתֶּ֛ם עֹֽבְֿרִ֥ים אֶתֿ־הַיַּרְדֵּ֖ן אַ֥רְצָהֿ כְּנָֽעַן׃
[‏יא] וְהִקְרִיתֶֿ֤ם לָכֶֿם֙ עָרִ֔ים עָרֵ֥י מִקְלָ֖ט תִּֽהְיֶ֣ינָהֿ לָכֶֿ֑ם וְנָ֥ס שָׁ֙מָּה֙ רֹצֵ֔חַ מַכֵּהֿ־נֶ֖פֶֿשׁ בִּשְׁגָֿגָֽֿהֿ׃
[‏יב] וְהָי֨וּ לָכֶֿ֧ם הֶֽעָרִ֛ים לְמִקְלָ֖ט מִגֹּאֵ֑ל וְלֹ֤א יָמוּת֙ הָֽרֹצֵ֔חַ עַדֿ־עָמְדֿ֛וֹ לִפְֿנֵ֥י הָֽעֵדָֿ֖הֿ לַמִּשְׁפָּֽט׃
[‏יג] וְהֶֽעָרִ֖ים אֲשֶׁ֣ר תִּתֵּ֑נוּ שֵֽׁשׁ־עָרֵ֥י מִקְלָ֖ט תִּֽהְיֶ֥ינָהֿ לָכֶֽֿם׃
[‏יד] אֵ֣תֿ׀ שְׁלֹ֣שׁ הֶֽעָרִ֗ים תִּתְּנוּ֙ מֵעֵ֣בֶֿר לַיַּרְדֵּ֔ן וְאֵת֙ שְׁלֹ֣שׁ הֶֽעָרִ֔ים תִּתְּנ֖וּ בְּאֶ֣רֶץ כְּנָ֑עַן עָרֵ֥י מִקְלָ֖ט תִּֽהְיֶֽינָהֿ׃
[‏טו] לִבְֿנֵ֣י יִשְׂרָאֵ֗ל וְלַגֵּ֤ר וְלַתּוֹשָׁב֙ בְּתֿוֹכָ֔ם תִּֽהְיֶ֛ינָהֿ שֵֽׁשׁ־הֶֽעָרִ֥ים הָאֵ֖לֶּהֿ לְמִקְלָ֑ט לָנ֣וּס שָׁ֔מָּהֿ כָּל־מַכֵּהֿ־נֶ֖פֶֿשׁ בִּשְׁגָֿגָֽֿהֿ׃
[‏טז] וְאִם־בִּכְֿלִ֨י בַֿרְזֶ֧ל׀ הִכָּ֛הוּ וַיָּמֹ֖תֿ רֹצֵ֣חַ ה֑וּא מ֥וֹתֿ יוּמַ֖תֿ הָֽרֹצֵֽחַ׃
[‏יז] וְאִ֡ם בְּאֶ֣בֶֿן יָד֩ אֲשֶׁר־יָמ֨וּתֿ בָּ֥הּ הִכָּ֛הוּ וַיָּמֹ֖תֿ רֹצֵ֣חַ ה֑וּא מ֥וֹתֿ יוּמַ֖תֿ הָֽרֹצֵֽחַ׃
[‏יח] א֡‌וֹ בִּכְֿלִ֣י עֵֽץ־יָד֩ אֲשֶׁר־יָמ֨וּתֿ בּ֥וֹ הִכָּ֛הוּ וַיָּמֹ֖תֿ רֹצֵ֣חַ ה֑וּא מ֥וֹתֿ יוּמַ֖תֿ הָֽרֹצֵֽחַ׃
[‏יט] גֹּאֵ֣ל הַדָּ֔ם ה֥וּא יָמִ֖יתֿ אֶתֿ־הָֽרֹצֵ֑חַ בְּפִֿגְֿעוֹ־בֿ֖וֹ ה֥וּא יְמִתֶֽֿנּוּ׃
[‏כ] וְאִם־בְּשִׂנְאָ֖הֿ יֶהְדֳּפֶֿ֑נּוּ אֽוֹ־הִשְׁלִ֥יךְֿ עָלָ֛יו בִּצְדִֿיָּ֖הֿ וַיָּמֹֽתֿ׃
[‏כא] א֣וֹ בְֿאֵיבָ֞הֿ הִכָּ֤הוּ בְֿיָדֿוֹ֙ וַיָּמֹ֔תֿ מֽוֹתֿ־יוּמַ֥תֿ הַמַּכֶּ֖הֿ רֹצֵ֣חַ ה֑וּא גֹּאֵ֣ל הַדָּ֗ם יָמִ֛יתֿ אֶתֿ־הָֽרֹצֵ֖חַ בְּפִֿגְֿעוֹ־בֽֿוֹ׃
[‏כב] וְאִם־בְּפֶֿ֥תַֿע בְּלֹֽא־אֵיבָֿ֖הֿ הֲדָֿפֿ֑וֹ אֽוֹ־הִשְׁלִ֥יךְֿ עָלָ֛יו כָּל־כְּלִ֖י בְּלֹ֥א צְדִֿיָּֽהֿ׃
[‏כג] א֣וֹ בְֿכָֿל־אֶ֜בֶֿן אֲשֶׁר־יָמ֥וּתֿ בָּהּ֙ בְּלֹ֣א רְא֔וֹתֿ וַיַּפֵּ֥ל עָלָ֖יו וַיָּמֹ֑תֿ וְהוּא֙ לֹֽא־אוֹיֵ֣בֿ ל֔וֹ וְלֹ֥א מְבַֿקֵּ֖שׁ רָֽעָתֽֿוֹ׃
[‏כד] וְשָֽׁפְֿטוּ֙ הָֽעֵדָ֔הֿ בֵּ֚ין הַמַּכֶּ֔הֿ וּבֵֿ֖ין גֹּאֵ֣ל הַדָּ֑ם עַ֥ל הַמִּשְׁפָּטִ֖ים הָאֵֽלֶּהֿ׃
[‏כה] וְהִצִּ֨ילוּ הָֽעֵדָ֜הֿ אֶתֿ־הָֽרֹצֵ֗חַ מִיַּד֘ גֹּאֵ֣ל הַדָּם֒ וְהֵשִׁ֤יבֿוּ אֹתֿוֹ֙ הָֽעֵדָ֔הֿ אֶל־עִ֥יר מִקְלָט֖וֹ אֲשֶׁר־נָ֣ס שָׁ֑מָּהֿ וְיָ֣שַׁבֿ בָּ֗הּ עַדֿ־מוֹת֙ הַכֹּהֵ֣ן הַגָּדֹ֔ל אֲשֶׁר־מָשַׁ֥ח אֹתֿ֖וֹ בְּשֶׁ֥מֶן הַקֹּֽדֶֿשׁ׃
[‏כו] וְאִם־יָצֹ֥א יֵצֵ֖א הָֽרֹצֵ֑חַ אֶתֿ־גְּבֿוּל֙ עִ֣יר מִקְלָט֔וֹ אֲשֶׁ֥ר יָנ֖וּס שָֽׁמָּהֿ׃
[‏כז] וּמָצָ֤א אֹתֿוֹ֙ גֹּאֵ֣ל הַדָּ֔ם מִח֕וּץ לִגְֿבֿ֖וּל עִ֣יר מִקְלָט֑וֹ וְרָצַ֞ח גֹּאֵ֤ל הַדָּם֙ אֶתֿ־הָ֣רֹצֵ֔חַ אֵ֥ין ל֖וֹ דָּֽם׃
[‏כח] כִּ֣י בְֿעִ֤יר מִקְלָטוֹ֙ יֵשֵׁ֔בֿ עַדֿ־מ֖וֹתֿ הַכֹּהֵ֣ן הַגָּדֹֿ֑ל וְאַֽחֲרֵ֥י מוֹת֙ הַכֹּהֵ֣ן הַגָּדֹ֔ל יָשׁוּב֙ הָֽרֹצֵ֔חַ אֶל־אֶ֖רֶץ אֲחֻזָּתֽֿוֹ׃
[‏כט] וְהָי֨וּ אֵ֧לֶּהֿ לָכֶֿ֛ם לְחֻקַּ֥תֿ מִשְׁפָּ֖ט לְדֹֿרֹֽתֵֿיכֶֿ֑ם בְּכֹֿ֖ל מֽוֹשְׁבֹֽֿתֵֿיכֶֽֿם׃
[‏ל] כָּל־מַ֨כֵּהֿ־נֶ֔פֶֿשׁ לְפִֿ֣י עֵדִ֔ים יִרְצַ֖ח אֶתֿ־הָֽרֹצֵ֑חַ וְעֵ֣דֿ אֶחָ֔דֿ לֹא־יַֽעֲנֶ֥הֿ בְֿנֶ֖פֶֿשׁ לָמֽוּתֿ׃
[‏לא] וְלֹֽא־תִֿקְח֥וּ כֹ֙פֶֿר֙ לְנֶ֣פֶֿשׁ רֹצֵ֔חַ אֲשֶׁר־ה֥וּא רָשָׁ֖ע לָמ֑וּתֿ כִּי־מ֖וֹתֿ יוּמָֽתֿ׃
[‏לב] וְלֹֽא־תִֿקְח֣וּ כֹ֔פֶֿר לָנ֖וּס אֶל־עִ֣יר מִקְלָט֑וֹ לָשׁוּב֙ לָשֶׁ֣בֶֿתֿ בָּאָ֔רֶץ עַדֿ־מ֖וֹתֿ הַכֹּהֵֽן׃
[‏לג] וְלֹא־תַֽֿחֲנִ֣יפֿוּ אֶתֿ־הָאָ֗רֶץ אֲשֶׁ֤ר אַתֶּם֙ בָּ֔הּ כִּ֣י הַדָּ֔ם ה֥וּא יַֽחֲנִ֖יףֿ אֶתֿ־הָאָ֑רֶץ וְלָאָ֣רֶץ לֹֽא־יְכֻֿפַּ֗ר לַדָּם֙ אֲשֶׁ֣ר שֻׁפַּךְֿ־בָּ֔הּ כִּי־אִ֖ם בְּדַֿ֥ם שֹֽׁפְֿכֽֿוֹ׃
[‏לד] וְל֧אֺ תְֿטַמֵּ֣א אֶתֿ־הָאָ֗רֶץ אֲשֶׁ֤ר אַתֶּם֙ יֹֽשְׁבִֿ֣ים בָּ֔הּ אֲשֶׁ֥ר אֲנִ֖י שֹׁכֵֿ֣ן בְּתֿוֹכָֿ֑הּ כִּ֚י אֲנִ֣י יְהֹוָ֔ה שֹׁכֵ֕ן בְּתֿ֖וֹךְֿ בְּנֵ֥י יִשְׂרָאֵֽל׃פ

פרק לו
[שביעי] [‏א] ‍ֽוַיִּקְרְב֞וּ רָאֿשֵׁ֣י הָֽאָב֗וֹתֿ לְמִשְׁפַּ֤חַתֿ בְּנֵֽי־גִֿלְעָד֙ בֶּן־מָכִֿ֣יר בֶּן־מְנַשֶּׁ֔הֿ מִֽמִּשְׁפְּחֹ֖תֿ בְּנֵ֣י יוֹסֵ֑ףֿ וַֽיְדַֿבְּר֞וּ לִפְֿנֵ֤י מֹשֶׁה֙ וְלִפְֿנֵ֣י הַנְּשִׂאִ֔ים רָאֿשֵׁ֥י אָבֿ֖וֹתֿ לִבְֿנֵ֥י יִשְׂרָאֵֽל׃
[‏ב] וַיֹּֽאֿמְר֗וּ אֶתֿ־אֲדֹֿנִי֙ צִוָּ֣הֿ יְהֹוָ֔ה לָתֵ֨תֿ אֶתֿ־הָאָ֧רֶץ בְּנַֽחֲלָ֛הֿ בְּגֿוֹרָ֖ל לִבְֿנֵ֣י יִשְׂרָאֵ֑ל וַֽאֿדֹֿנִי֙ צֻוָּ֣הֿ בַֽֿיהֹוָ֔ה לָתֵ֗תֿ אֶתֿ־נַֽחֲלַ֛תֿ צְלָפְֿחָ֥דֿ אָחִ֖ינוּ לִבְֿנֹתָֽֿיו׃
[‏ג] וְ֠הָיוּ לְאֶחָ֞דֿ מִבְּנֵ֨י שִׁבְֿטֵ֥י בְֿנֵֽי־יִשְׂרָאֵל֘ לְנָשִׁים֒ וְנִגְֿרְעָ֤הֿ נַֽחֲלָתָֿן֙ מִנַּֽחֲלַ֣תֿ אֲבֹֿתֵ֔ינוּ וְנוֹסַ֕ףֿ עַ֚ל נַֽחֲלַ֣תֿ הַמַּטֶּ֔הֿ אֲשֶׁ֥ר תִּֽהְיֶ֖ינָהֿ לָהֶ֑ם וּמִגֹּרַ֥ל נַֽחֲלָתֵֿ֖נוּ יִגָּרֵֽעַ׃
[‏ד] וְאִם־יִֽהְיֶ֣הֿ הַיֹּבֵֿל֘ לִבְֿנֵ֣י יִשְׂרָאֵל֒ וְנֽוֹסְפָֿה֙ נַֽחֲלָתָ֔ן עַ֚ל נַֽחֲלַ֣תֿ הַמַּטֶּ֔הֿ אֲשֶׁ֥ר תִּֽהְיֶ֖ינָהֿ לָהֶ֑ם וּמִֽנַּֽחֲלַת֙ מַטֵּ֣הֿ אֲבֹֿתֵ֔ינוּ יִגָּרַ֖ע נַֽחֲלָתָֽֿן׃
[‏ה] וַיְצַ֤ו מֹשֶׁה֙ אֶתֿ־בְּנֵ֣י יִשְׂרָאֵ֔ל עַל־פִּ֥י יְהֹוָ֖ה לֵאֿמֹ֑ר כֵּ֛ן מַטֵּ֥הֿ בְֿנֵֽי־יוֹסֵ֖ףֿ דֹּֽבְֿרִֽים׃
[‏ו] זֶ֣הֿ הַדָּבָ֞ר אֲשֶׁר־צִוָּ֣הֿ יְהֹוָ֗ה לִבְֿנ֤וֹתֿ צְלָפְֿחָד֙ לֵאֿמֹ֔ר לַטּ֥וֹבֿ בְּעֵֽינֵיהֶ֖ם תִּֽהְיֶ֣ינָהֿ לְנָשִׁ֑ים אַ֗ךְֿ לְמִשְׁפַּ֛חַתֿ מַטֵּ֥הֿ אֲבִֿיהֶ֖ם תִּֽהְיֶ֥ינָהֿ לְנָשִֽׁים׃
[‏ז] וְלֹֽא־תִֿסֹּ֤בֿ נַֽחֲלָה֙ לִבְֿנֵ֣י יִשְׂרָאֵ֔ל מִמַּטֶּ֖הֿ אֶל־מַטֶּ֑הֿ כִּ֣י אִ֗ישׁ בְּנַֽחֲלַת֙ מַטֵּ֣הֿ אֲבֹֿתָ֔יו יִדְֿבְּק֖וּ בְּנֵ֥י יִשְׂרָאֵֽל׃
[‏ח] וְכָֿל־בַּ֞תֿ יֹרֶ֣שֶׁתֿ נַֽחֲלָ֗הֿ מִמַּטּוֹת֘ בְּנֵ֣י יִשְׂרָאֵל֒ לְאֶחָ֗דֿ מִמִּשְׁפַּ֛חַתֿ מַטֵּ֥הֿ אָבִֿ֖יהָ תִּֽהְיֶ֣הֿ לְאִשָּׁ֑הֿ לְמַ֗עַן יִֽירְשׁוּ֙ בְּנֵ֣י יִשְׂרָאֵ֔ל אִ֖ישׁ נַֽחֲלַ֥תֿ אֲבֹֿתָֽֿיו׃
[‏ט] וְלֹֽא־תִֿסֹּ֧בֿ נַֽחֲלָ֛הֿ מִמַּטֶּ֖הֿ לְמַטֵּ֣הֿ אַחֵ֑ר כִּי־אִישׁ֙ בְּנַֽחֲלָת֔וֹ יִדְֿבְּק֕וּ מַטּ֖וֹתֿ בְּנֵ֥י יִשְׂרָאֵֽל׃
[‏י] כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶׁ֑הֿ כֵּ֥ן עָשׂ֖וּ בְּנ֥וֹתֿ צְלָפְֿחָֽדֿ׃
[מפטיר] [‏יא] וַתִּֽהְיֶ֜ינָהֿ מַחְלָ֣הֿ תִֿרְצָ֗הֿ וְחָגְֿלָ֧הֿ וּמִלְכָּ֛הֿ וְנֹעָ֖הֿ בְּנ֣וֹתֿ צְלָפְֿחָ֑דֿ לִבְֿנֵ֥י דֹֽֿדֵֿיהֶ֖ן לְנָשִֽׁים׃
[‏יב] מִֽמִּשְׁפְּחֹ֛תֿ בְּנֵֽי־מְנַשֶּׁ֥הֿ בֶֿן־יוֹסֵ֖ףֿ הָי֣וּ לְנָשִׁ֑ים וַתְּהִי֙ נַֽחֲלָתָ֔ן עַל־מַטֵּ֖הֿ מִשְׁפַּ֥חַתֿ אֲבִֿיהֶֽן׃
[‏יג] אֵ֣לֶּהֿ הַמִּצְוֹ֞תֿ וְהַמִּשְׁפָּטִ֗ים אֲשֶׁ֨ר צִוָּ֧הֿ יְהֹוָ֛ה בְּיַדֿ־מֹשֶׁ֖הֿ אֶל־בְּנֵ֣י יִשְׂרָאֵ֑ל בְּעַֽרְבֹֿ֣תֿ מוֹאָ֔בֿ עַ֖ל יַרְדֵּ֥ן יְרֵחֽוֹ׃
