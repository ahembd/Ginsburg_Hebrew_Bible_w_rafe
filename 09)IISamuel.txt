שמואל ב

פרק א

[‏א] וַיְהִ֗י אַֽחֲרֵי֙ מ֣וֹתֿ שָׁא֔וּל וְדָֿוִ֣דֿ שָׁ֔בֿ מֵֽהַכּ֖וֹתֿ אֶתֿ־הָֽעֲמָלֵ֑ק וַיֵּ֧שֶׁבֿ דָּוִ֛דֿ בְּצִקְלָ֖גֿ יָמִ֥ים שְׁנָֽיִם׃
[‏ב] וַיְהִ֣י׀ בַּיּ֣וֹם הַשְּׁלִישִׁ֗י וְהִנֵּה֩ אִ֨ישׁ בָּ֤א מִן־הַֽמַּֽחֲנֶה֙ מֵעִ֣ם שָׁא֔וּל וּבְֿגָֿדָֿ֣יו קְרֻעִ֔ים וַֽאֲדָֿמָ֖הֿ עַל־רֹאֿשׁ֑וֹ וַֽיְהִי֙ בְּבֹֿא֣וֹ אֶל־דָּוִ֔דֿ וַיִּפֹּ֥ל אַ֖רְצָהֿ וַיִּשְׁתָּֽחוּ׃
[‏ג] וַיֹּ֤אֿמֶר לוֹ֙ דָּוִ֔דֿ אֵ֥י מִזֶּ֖הֿ תָּבֿ֑וֹא וַיֹּ֣אֿמֶר אֵלָ֔יו מִמַּֽחֲנֵ֥הֿ יִשְׂרָאֵ֖ל נִמְלָֽטְתִּי׃
[‏ד] וַיֹּ֨אֿמֶר אֵלָ֥יו דָּוִ֛דֿ מֶהֿ־הָיָ֥הֿ הַדָּבָֿ֖ר הַגֶּדֿ־נָ֣א לִ֑י וַ֠יֹּאֿמֶר אֲשֶׁר־נָ֨ס הָעָ֜ם מִן־הַמִּלְחָמָ֗הֿ וְגַֿם־הַרְבֵּ֞הֿ נָפַֿ֤ל מִן־הָעָם֙ וַיָּמֻ֔תֿוּ וְגַ֗ם שָׁא֛וּל וִיהֽוֹנָתָֿ֥ן בְּנ֖וֹ מֵֽתֿוּ׃
[‏ה] וַיֹּ֣אֿמֶר דָּוִ֔דֿ אֶל־הַנַּ֖עַר הַמַּגִּ֣ידֿ ל֑וֹ אֵ֣יךְֿ יָדַ֔עְתָּ כִּי־מֵ֥תֿ שָׁא֖וּל וִיהֽוֹנָתָֿ֥ן בְּנֽוֹ׃
[‏ו] וַיֹּ֜אֿמֶר הַנַּ֣עַר׀ הַמַּגִּ֣ידֿ ל֗וֹ נִקְרֹ֤א נִקְרֵ֙יתִֿי֙ בְּהַ֣ר הַגִּלְבֹּ֔עַ וְהִנֵּ֥הֿ שָׁא֖וּל נִשְׁעָ֣ן עַל־חֲנִיתֿ֑וֹ וְהִנֵּ֥הֿ הָרֶ֛כֶֿבֿ וּבַֽֿעֲלֵ֥י הַפָּֽרָשִׁ֖ים הִדְֿבִּקֻֽהוּ׃
[‏ז] וַיִּ֥פֶֿן אַֽחֲרָ֖יו וַיִּרְאֵ֑נִי וַיִּקְרָ֣א אֵלָ֔י וָֽאֹמַ֖ר הִנֵּֽנִי׃
[‏ח] וַיֹּ֥אֿמֶר לִ֖י מִי־אָ֑תָּהֿ וַיֹּאֿמֶר אֵלָ֔יו עֲמָֽלֵקִ֖י אָנֹֽכִֿי׃
[‏ט] וַיֹּ֣אֿמֶר אֵלַ֗י עֲמָדֿ־נָ֤א עָלַי֙ וּמֹ֣תְֿתֵ֔נִי כִּ֥י אֲחָזַ֖נִי הַשָּׁבָֿ֑ץ כִּֽי־כָֿל־ע֥וֹדֿ נַפְֿשִׁ֖י בִּֽי׃
[‏י] וָאֶֽעֱמֹ֤דֿ עָלָיו֙ וַֽאֲמֹ֣תְֿתֵ֔הוּ כִּ֣י יָדַ֔עְתִּי כִּ֛י לֹ֥א יִֽחְיֶ֖הֿ אַֽחֲרֵ֣י נִפְֿל֑וֹ וָֽאֶקַּ֞ח הַנֵּ֣זֶר׀ אֲשֶׁ֣ר עַל־רֹאֿשׁ֗וֹ וְאֶצְעָדָֿה֙ אֲשֶׁ֣ר עַל־זְרֹע֔וֹ וָֽאֲבִֿיאֵ֥ם אֶל־אֲדֹֿנִ֖י הֵֽנָּהֿ׃
[‏יא] וַיַּֽחֲזֵ֥ק דָּוִ֛דֿ בִּבְֿגָֿדֿוֹ וַיִּקְרָעֵ֑ם וְגַֿ֥ם כָּל־הָֽאֲנָשִׁ֖ים אֲשֶׁ֥ר אִתּֽוֹ׃
[‏יב] וַֽיִּסְפְּדֿוּ֙ וַיִּבְֿכּ֔וּ וַיָּצֻ֖מוּ עַדֿ־הָעָ֑רֶבֿ עַל־שָׁא֞וּל וְעַל־יְהֽוֹנָתָֿ֣ן בְּנ֗וֹ וְעַל־עַ֤ם יְהֹוָה֙ וְעַל־בֵּ֣יתֿ יִשְׂרָאֵ֔ל כִּ֥י נָֽפְֿל֖וּ בֶּחָֽרֶבֿ׃פ
[‏יג] וַיֹּ֣אֿמֶר דָּוִ֗דֿ אֶל־הַנַּ֙עַר֙ הַמַּגִּ֣ידֿ ל֔וֹ אֵ֥י מִזֶּ֖הֿ אָ֑תָּהֿ וַיֹּ֕אֿמֶר בֶּן־אִ֛ישׁ גֵּ֥ר עֲמָֽלֵקִ֖י אָנֹֽכִֿי׃
[‏יד] וַיֹּ֥אֿמֶר אֵלָ֖יו דָּוִ֑דֿ אֵ֚יךְֿ לֹ֣א יָרֵ֔אֿתָֿ לִשְׁלֹ֙חַ֙ יָֽדְֿךָ֔ לְשַׁחֵ֖תֿ אֶתֿ־מְשִׁ֥יחַ יְהֹוָֽה׃
[‏טו] וַיִּקְרָ֣א דָֿוִ֗דֿ לְאַחַד֙ מֵֽהַנְּעָרִ֔ים וַיֹּ֖אֿמֶר גַּ֣שׁ פְּגַֿע־בּ֑וֹ וַיַּכֵּ֖הוּ וַיָּמֹֽתֿ׃
[‏טז] וַיֹּ֤אֿמֶר אֵלָיו֙ דָּוִ֔דֿ דָּמֵיךָֿ עַל־רֹאֿשֶׁ֑ךָֿ כִּ֣י פִ֗יךָֿ עָנָ֤הֿ בְֿךָ֙ לֵאֿמֹ֔ר אָֽנֹכִֿ֥י מֹתַֿ֖תִּי אֶתֿ־מְשִׁ֥יחַ יְהֹוָֽה׃פ
[‏יז] וַיְקֹנֵ֣ן דָּוִ֔דֿ אֶתֿ־הַקִּינָ֖הֿ הַזֹּ֑אֿתֿ עַל־שָׁא֖וּל וְעַל־יְהֽוֹנָתָֿ֥ן בְּנֽוֹ׃
[‏יח] וַיֹּ֕אֿמֶר לְלַמֵּ֥דֿ בְּנֵֽי־יְהוּדָֿ֖הֿ קָ֑שֶׁתֿ הִנֵּ֥הֿ כְֿתֿוּבָֿ֖הֿ עַל־סֵ֥פֶֿר הַיָּשָֽׁר׃
[‏יט] הַצְּבִֿי֙ יִשְׂרָאֵ֔ל עַל־בָּמוֹתֶֿ֖יךָֿ חָלָ֑ל אֵ֖יךְֿ נָֽפְֿל֥וּ גִֿבּוֹרִֽים׃
[‏כ] אַל־תַּגִּ֣ידֿוּ בְֿגַ֔תֿ אַֽל־תְּבַֿשְּׂר֖וּ בְּחוּצֹ֣תֿ אַשְׁקְל֑וֹן פֶּן־תִּשְׂמַ֙חְנָה֙ בְּנ֣וֹתֿ פְּלִשְׁתִּ֔ים פֶּן־תַּֽעֲלֹ֖זְנָהֿ בְּנ֥וֹתֿ הָֽעֲרֵלִֽים׃
[‏כא] הָרֵ֣י בַֿגִּלְבֹּ֗עַ אַל־טַ֧ל וְאַל־מָטָ֛ר עֲלֵיכֶֿ֖ם וּשְׂדֵֿ֣י תְֿרוּמֹ֑תֿ כִּ֣י שָׁ֤ם נִגְֿעַל֙ מָגֵֿ֣ן גִּבּוֹרִ֔ים מָגֵֿ֣ן שָׁא֔וּל בְּלִ֖י מָשִׁ֥יחַ בַּשָּֽׁמֶן׃
[‏כב] מִדַּ֣ם חֲלָלִ֗ים מֵחֵ֙לֶב֙ גִּבּוֹרִ֔ים קֶ֚שֶׁתֿ יְה֣וֹנָתָ֔ן לֹ֥א נָשׂ֖וֹגֿ אָח֑וֹר וְחֶ֣רֶבֿ שָׁא֔וּל לֹ֥א תָֿשׁ֖וּבֿ רֵיקָֽם׃
[‏כג] שָׁא֣וּל וִיהֽוֹנָתָ֗ן הַנֶּֽאֱהָבִֿ֤ים וְהַנְּעִימִם֙ בְּחַיֵּיהֶ֔ם וּבְֿמוֹתָֿ֖ם לֹ֣א נִפְֿרָ֑דֿוּ מִנְּשָׁרִ֣ים קַ֔לּוּ מֵֽאֲרָי֖וֹתֿ גָּבֵֽֿרוּ׃
[‏כד] בְּנוֹת֙ יִשְׂרָאֵ֔ל אֶל־שָׁא֖וּל בְּכֶֿ֑ינָהֿ הַמַּלְבִּֽשְׁכֶֿ֤ם שָׁנִי֙ עִם־עֲדָֿנִ֔ים הַֽמַּֽעֲלֶה֙ עֲדִֿ֣י זָהָ֔בֿ עַ֖ל לְבֿוּשְׁכֶֽֿן׃
[‏כה] אֵ֚יךְֿ נָֽפְֿל֣וּ גִֿבֹּרִ֔ים בְּתֿ֖וֹךְֿ הַמִּלְחָמָ֑הֿ יְה֣וֹנָתָ֔ן עַל־בָּמוֹתֶֿ֖יךָֿ חָלָֽל׃
[‏כו] צַר־לִ֣י עָלֶ֗יךָֿ אָחִי֙ יְה֣וֹנָתָ֔ן נָעַ֥מְתָּ לִּ֖י מְאֹ֑דֿ נִפְֿלְאַ֤תָֿהֿ אַֽהֲבָֽֿתְֿךָ֙ לִ֔י מֵאַֽהֲבַֿ֖תֿ נָשִֽׁים׃
[‏כז] אֵ֚יךְֿ נָֽפְֿל֣וּ גִֿבּוֹרִ֔ים וַיֹּֽאֿבְֿדֿ֖וּ כְּלֵ֥י מִלְחָמָֽהֿ׃ס

פרק ב

[‏א] וַיְהִ֣י אַֽחֲרֵי־כֵ֗ן וַיִּשְׁאַל֩ דָּוִ֨דֿ בַּֽיהֹוָ֤ה׀ לֵאֿמֹר֙ הַאֶֽעֱלֶ֗הֿ בְּאַחַת֙ עָרֵ֣י יְהוּדָ֔הֿ וַיֹּ֧אֿמֶר יְהֹוָ֛ה אֵלָ֖יו עֲלֵ֑הֿ וַיֹּ֧אֿמֶר דָּוִ֛דֿ אָ֥נָהֿ אֶֽעֱלֶ֖הֿ וַיֹּ֥אֿמֶר חֶבְֿרֹֽנָהֿ׃
[‏ב] וַיַּ֤עַל שָׁם֙ דָּוִ֔דֿ וְגַֿ֖ם שְׁתֵּ֣י נָשָׁ֑יו אֲחִינֹ֙עַם֙ הַיִּזְרְעֵלִ֔יתֿ וַֽאֲבִֿיגַ֕יִל אֵ֖שֶׁתֿ נָבָֿ֥ל הַֽכַּרְמְלִֽי׃
[‏ג] וַֽאֲנָשָׁ֧יו אֲשֶׁר־עִמּ֛וֹ הֶֽעֱלָ֥הֿ דָֿוִ֖דֿ אִ֣ישׁ וּבֵֿיתֿ֑וֹ וַיֵּֽשְׁבֿ֖וּ בְּעָרֵ֥י חֶבְֿרֽוֹן׃
[‏ד] וַיָּבֹ֙אוּ֙ אַנְשֵׁ֣י יְהוּדָ֔הֿ וַיִּמְשְׁחוּ־שָׁ֧ם אֶתֿ־דָּוִ֛דֿ לְמֶ֖לֶךְֿ עַל־בֵּ֣יתֿ יְהוּדָֿ֑הֿ וַיַּגִּ֤דֿוּ לְדָֿוִד֙ לֵאֿמֹ֔ר אַנְשֵׁי֙ יָבֵֿ֣ישׁ גִּלְעָ֔דֿ אֲשֶׁ֥ר קָֽבְֿר֖וּ אֶתֿ־שָׁאֽוּל׃ס
[‏ה] וַיִּשְׁלַ֤ח דָּוִד֙ מַלְאָכִ֔ים אֶל־אַנְשֵׁ֖י יָבֵֿ֣ישׁ גִּלְעָ֑דֿ וַיֹּ֣אֿמֶר אֲלֵיהֶ֗ם בְּרֻכִֿ֤ים אַתֶּם֙ לַֽיהֹוָ֔ה אֲשֶׁ֨ר עֲשִׂיתֶ֜ם הַחֶ֣סֶדֿ הַזֶּ֗הֿ עִם־אֲדֹֽֿנֵיכֶֿם֙ עִם־שָׁא֔וּל וַֽתִּקְבְּר֖וּ אֹתֽֿוֹ׃
[‏ו] וְעַתָּ֕הֿ יַֽעַשׂ־יְהֹוָ֥ה עִמָּכֶֿ֖ם חֶ֣סֶדֿ וֶֽאֱמֶ֑תֿ וְגַֿ֣ם אָֽנֹכִ֗י אֶֽעֱשֶׂ֤הֿ אִתְּכֶֿם֙ הַטּוֹבָֿ֣הֿ הַזֹּ֔אֿתֿ אֲשֶׁ֥ר עֲשִׂיתֶֿ֖ם הַדָּבָֿ֥ר הַזֶּֽהֿ׃
[‏ז] וְעַתָּ֣הֿ׀ תֶּֽחֱזַ֣קְנָהֿ יְדֵֿיכֶ֗ם וִֽהְיוּ֙ לִבְֿנֵי־חַ֔יִל כִּי־מֵ֖תֿ אֲדֹֽֿנֵיכֶֿ֣ם שָׁא֑וּל וְגַֿם־אֹתִ֗י מָֽשְׁח֧וּ בֵֽֿיתֿ־יְהוּדָֿ֛הֿ לְמֶ֖לֶךְֿ עֲלֵיהֶֽם׃ס
[‏ח] וְאַבְֿנֵ֣ר בֶּן־נֵ֔ר שַׂר־צָבָֿ֖א אֲשֶׁ֣ר לְשָׁא֑וּל לָקַ֗ח אֶתֿ־אִ֥ישׁ בֹּ֙שֶׁת֙ בֶּן־שָׁא֔וּל וַיַּֽעֲבִֿרֵ֖הוּ מַֽחֲנָֽיִם׃
[‏ט] וַיַּמְלִכֵ֙הוּ֙ אֶל־הַגִּלְעָ֔דֿ וְאֶל־הָֽאֲשׁוּרִ֖י וְאֶֽל־יִזְרְעֶ֑אֿל וְעַל־אֶפְֿרַ֙יִם֙ וְעַל־בִּנְיָמִ֔ן וְעַל־יִשְׂרָאֵ֖ל כֻּלֹּֽהֿ׃ס
[‏י] בֶּן־אַרְבָּעִ֨ים שָׁנָ֜הֿ אִֽישׁ־בֹּ֣שֶׁתֿ בֶּן־שָׁא֗וּל בְּמָלְכֿוֹ֙ עַל־יִשְׂרָאֵ֔ל וּשְׁתַּ֥יִם שָׁנִ֖ים מָלָ֑ךְֿ אַ֚ךְֿ בֵּ֣יתֿ יְהוּדָ֔הֿ הָי֖וּ אַֽחֲרֵ֥י דָֿוִֽדֿ׃
[‏יא] וַֽיְהִי֙ מִסְפַּ֣ר הַיָּמִ֔ים אֲשֶׁר֩ הָיָ֨הֿ דָֿוִ֥דֿ מֶ֛לֶךְֿ בְּחֶבְֿר֖וֹן עַל־בֵּ֣יתֿ יְהוּדָֿ֑הֿ שֶׁ֥בַֿע שָׁנִ֖ים וְשִׁשָּׁ֥הֿ חֳדָֿשִֽׁים׃ס
[‏יב] וַיֵּצֵא֙ אַבְֿנֵ֣ר בֶּן־נֵ֔ר וְעַבְֿדֵֿ֖י אִֽישׁ־בֹּ֣שֶׁתֿ בֶּן־שָׁא֑וּל מִֽמַּֽחֲנַ֖יִם גִּבְֿעֽוֹנָהֿ׃
[‏יג] וְיוֹאָ֨בֿ בֶּן־צְרוּיָ֜הֿ וְעַבְֿדֵֿ֤י דָֿוִד֙ יָֽצְא֔וּ וַֽיִּפְֿגְּשׁ֛וּם עַל־בְּרֵכַֿ֥תֿ גִּבְֿע֖וֹן יַחְדָּ֑ו וַיֵּ֨שְׁב֜וּ אֵ֤לֶּהֿ עַל־הַבְּרֵכָֿה֙ מִזֶּ֔הֿ וְאֵ֥לֶּהֿ עַל־הַבְּרֵכָֿ֖הֿ מִזֶּֽהֿ׃
[‏יד] וַיֹּ֤אֿמֶר אַבְֿנֵר֙ אֶל־יוֹאָ֔בֿ יָק֤וּמוּ נָא֙ הַנְּעָרִ֔ים וִֽישַֽׂחֲק֖וּ לְפָֿנֵ֑ינוּ וַיֹּ֥אֿמֶר יוֹאָ֖בֿ יָקֻֽמוּ׃
[‏טו] וַיָּקֻ֖מוּ וַיַּֽעַבְֿר֣וּ בְֿמִסְפָּ֑ר שְׁנֵ֧ים עָשָׂ֣ר לְבִֿנְיָמִ֗ן וּלְאִ֥ישׁ בֹּ֙שֶׁת֙ בֶּן־שָׁא֔וּל וּשְׁנֵ֥ים עָשָׂ֖ר מֵֽעַבְֿדֵֿ֥י דָֿוִֽדֿ׃
[‏טז] ‍ֽוַיַּֽחֲזִ֜קוּ אִ֣ישׁ׀ בְּרֹ֣אֿשׁ רֵעֵ֗הוּ וְחַרְבּוֹ֙ בְּצַ֣דֿ רֵעֵ֔הוּ וַֽיִּפְּל֖וּ יַחְדָּ֑ו וַיִּקְרָא֙ לַמָּק֣וֹם הַה֔וּא חֶלְקַ֥תֿ הַצֻּרִ֖ים אֲשֶׁ֥ר בְּגִֿבְֿעֽוֹן׃
[‏יז] וַתְּהִ֧י הַמִּלְחָמָ֛הֿ קָשָׁ֥הֿ עַדֿ־מְאֹ֖דֿ בַּיּ֣וֹם הַה֑וּא וַיִּנָּ֤גֶֿףֿ אַבְֿנֵר֙ וְאַנְשֵׁ֣י יִשְׂרָאֵ֔ל לִפְֿנֵ֖י עַבְֿדֵֿ֥י דָֿוִֽדֿ׃
[‏יח] וַיִּֽהְיוּ־שָׁ֗ם שְׁלֹשָׁה֙ בְּנֵ֣י צְרוּיָ֔הֿ יוֹאָ֥בֿ וַֽאֲבִֿישַׁ֖י וַֽעֲשָׂהאֵ֑ל וַֽעֲשָׂהאֵל֙ קַ֣ל בְּרַגְֿלָ֔יו כְּאַחַ֥דֿ הַצְּבָֿיִ֖ם אֲשֶׁ֥ר בַּשָּׂדֶֽֿהֿ׃
[‏יט] וַיִּרְדֹּ֥ףֿ עֲשָׂהאֵ֖ל אַֽחֲרֵ֣י אַבְֿנֵ֑ר וְלֹֽא־נָטָ֣הֿ לָלֶ֗כֶֿתֿ עַל־הַיָּמִין֙ וְעַֽל־הַשְּׂמֹ֔אֿול מֵאַֽחֲרֵ֖י אַבְֿנֵֽר׃
[‏כ] וַיִּ֤פֶֿן אַבְֿנֵר֙ אַֽחֲרָ֔יו וַיֹּ֕אֿמֶר הַֽאַתָּ֥הֿ זֶ֖הֿ עֲשָׂהאֵ֑ל וַיֹּ֖אֿמֶר אָנֹֽכִֿי׃
[‏כא] וַיֹּ֧אֿמֶר ל֣וֹ אַבְֿנֵ֗ר נְטֵ֤הֿ לְךָ֙ עַל־יְמִֽינְךָ֙ א֣וֹ עַל־שְׂמֹאֿלֶ֔ךָֿ וֶֽאֱחֹ֣ז לְךָ֗ אֶחָד֙ מֵֽהַנְּעָרִ֔ים וְקַח־לְךָֿ֖ אֶתֿ־חֲלִצָתֿ֑וֹ וְלֹֽא־אָבָֿ֣הֿ עֲשָׂהאֵ֔ל לָס֖וּר מֵאַֽחֲרָֽיו׃
[‏כב] וַיֹּ֧סֶףֿ ע֣וֹדֿ אַבְֿנֵ֗ר לֵאֿמֹר֙ אֶל־עֲשָׂהאֵ֔ל ס֥וּר לְךָֿ֖ מֵאַֽחֲרָ֑י לָ֤מָּהֿ אַכֶּכָּה֙ אַ֔רְצָהֿ וְאֵיךְ֙ אֶשָּׂ֣א פָֿנַ֔י אֶל־יוֹאָ֖בֿ אָחִֽיךָֿ׃
[‏כג] וַיְמָאֵ֣ן לָס֗וּר וַיַּכֵּ֣הוּ אַבְֿנֵר֩ בְּאַֽחֲרֵ֨י הַֽחֲנִ֜יתֿ אֶל־הַחֹ֗מֶשׁ וַתֵּצֵ֤א הַֽחֲנִית֙ מֵאַֽחֲרָ֔יו וַיִּפָּל־שָׁ֖ם וַיָּ֣מָתֿ תַּחַתֿוֹ וַיְהִ֡י כָּל־הַבָּ֣א אֶֽל־הַמָּקוֹם֩ אֲשֶׁר־נָ֨פַֿל שָׁ֧ם עֲשָׂהאֵ֛ל וַיָּמֹ֖תֿ וַֽיַּֽעֲמֹֽדֿוּ׃
[‏כד] וַֽיִּרְדְּפֿ֛וּ יוֹאָ֥בֿ וַֽאֲבִֿישַׁ֖י אַֽחֲרֵ֣י אַבְֿנֵ֑ר וְהַשֶּׁ֣מֶשׁ בָּ֔אָהֿ וְהֵ֗מָּהֿ בָּ֚אוּ עַדֿ־גִּבְֿעַ֣תֿ אַמָּ֔הֿ אֲשֶׁר֙ עַל־פְּנֵי־גִ֔יחַ דֶּ֖רֶךְֿ מִדְֿבַּ֥ר גִּבְֿעֽוֹן׃
[‏כה] וַיִּֽתְֿקַבְּצ֤וּ בְֿנֵֽי־בִֿנְיָמִן֙ אַֽחֲרֵ֣י אַבְֿנֵ֔ר וַיִּֽהְי֖וּ לַֽאֲגֻֿדָּ֣הֿ אֶחָ֑תֿ וַיַּ֣עַמְד֔וּ עַ֥ל רֹֽאֿשׁ־גִּבְֿעָ֖הֿ אֶחָֽתֿ׃
[‏כו] וַיִּקְרָ֨א אַבְֿנֵ֜ר אֶל־יוֹאָ֗בֿ וַיֹּ֙אֿמֶר֙ הֲלָנֶ֙צַח֙ תֹּ֣אֿכַֿל חֶ֔רֶבֿ הֲל֣וֹא יָדַ֔עְתָּהֿ כִּֽי־מָרָ֥הֿ תִֽֿהְיֶ֖הֿ בָּאַֽחֲרוֹנָ֑הֿ וְעַדֿ־מָתַֿי֙ לֹֽא־תֹֿאֿמַ֣ר לָעָ֔ם לָשׁ֖וּבֿ מֵאַֽחֲרֵ֥י אֲחֵיהֶֽם׃
[‏כז] וַיֹּ֣אֿמֶר יוֹאָ֔בֿ חַ֚י הָֽאֱלֹהִ֔ים כִּ֥י לוּלֵ֖א דִּבַּ֑רְתָּ כִּ֣י אָ֤ז מֵֽהַבֹּ֙קֶר֙ נַֽעֲלָ֣הֿ הָעָ֔ם אִ֖ישׁ מֵאַֽחֲרֵ֥י אָחִֽיו׃
[‏כח] וַיִּתְֿקַ֤ע יוֹאָב֙ בַּשּׁוֹפָ֔ר וַיַּֽעַמְדֿוּ֙ כָּל־הָעָ֔ם וְלֹֽא־יִרְדְּפֿ֥וּ ע֖וֹדֿ אַֽחֲרֵ֣י יִשְׂרָאֵ֑ל וְלֹא־יָֽסְפֿ֥וּ ע֖וֹדֿ לְהִלָּחֵֽם׃
[‏כט] וְאַבְֿנֵ֣ר וַֽאֲנָשָׁ֗יו הָֽלְכֿוּ֙ בָּֽעֲרָבָ֔הֿ כֹּ֖ל הַלַּ֣יְלָהֿ הַה֑וּא וַיַּֽעַבְֿר֣וּ אֶתֿ־הַיַּרְדֵּ֗ן וַיֵּֽלְכֿוּ֙ כָּל־הַבִּתְֿר֔וֹן וַיָּבֹֿ֖אוּ מַֽחֲנָֽיִם׃
[‏ל] וְיוֹאָ֗בֿ שָׁ֚בֿ מֵאַֽחֲרֵ֣י אַבְֿנֵ֔ר וַיִּקְבֹּ֖ץ אֶתֿ־כָּל־הָעָ֑ם וַיִּפָּ֨קְד֜וּ מֵֽעַבְֿדֵֿ֥י דָֿוִ֛דֿ תִּשְׁעָֽהֿ־עָשָׂ֥ר אִ֖ישׁ וַֽעֲשָׂהֿאֵֽל׃
[‏לא] וְעַבְֿדֵֿ֣י דָֿוִ֗דֿ הִכּוּ֙ מִבִּנְיָמִ֔ן וּבְֿאַנְשֵׁ֖י אַבְֿנֵ֑ר שְׁלֹֽשׁ־מֵא֧וֹתֿ וְשִׁשִּׁ֛ים אִ֖ישׁ מֵֽתֿוּ׃
[‏לב] וַיִּשְׂאוּ֙ אֶתֿ־עֲשָׂהאֵ֔ל וַֽיִּקְבְּרֻ֙הוּ֙ בְּקֶ֣בֶֿר אָבִ֔יו אֲשֶׁ֖ר בֵּ֣יתֿ לָ֑חֶם וַיֵּֽלְכֿ֣וּ כָֿל־הַלַּ֗יְלָהֿ יוֹאָב֙ וַֽאֲנָשָׁ֔יו וַיֵּאֹ֥ר לָהֶ֖ם בְּחֶבְֿרֽוֹן׃

פרק ג

[‏א] וַתְּהִ֤י הַמִּלְחָמָה֙ אֲרֻכָּ֔הֿ בֵּ֚ין בֵּ֣יתֿ שָׁא֔וּל וּבֵֿ֖ין בֵּ֣יתֿ דָּוִ֑דֿ וְדָֿוִד֙ הֹלֵ֣ךְֿ וְחָזֵ֔ק וּבֵֿ֥יתֿ שָׁא֖וּל הֹֽלְכִֿ֥ים וְדַֿלִּֽים׃ס
[‏ב] וילד֧ו לְדָֿוִ֛דֿ בָּנִ֖ים בְּחֶבְֿר֑וֹן וַיְהִ֤י בְֿכֿוֹרוֹ֙ אַמְנ֔וֹן לַֽאֲחִינֹ֖עַם הַיִּזְרְעֵאֿלִֽתֿ׃
[‏ג] וּמִשְׁנֵ֣הוּ כִֿלְאָ֔בֿ לַֽאֲבִֿיגֵֿל אֵ֖שֶׁתֿ נָבָֿ֣ל הַֽכַּרְמְלִ֑י וְהַשְּׁלִשִׁי֙ אַבְֿשָׁל֣וֹם בֶּֽן־מַֽעֲכָ֔הֿ בַּתֿ־תַּלְמַ֖י מֶ֥לֶךְֿ גְּשֽׁוּר׃
[‏ד] וְהָֽרְבִֿיעִ֖י אֲדֹֽֿנִיָּ֣הֿ בֶֿן־חַגִּ֑יתֿ וְהַֽחֲמִישִׁ֖י שְׁפַֿטְיָ֥הֿ בֶֿן־אֲבִֿיטָֽל׃
[‏ה] וְהַשִּׁשִּׁ֣י יִתְֿרְעָ֔ם לְעֶגְֿלָ֖הֿ אֵ֣שֶׁתֿ דָּוִ֑דֿ אֵ֛לֶּהֿ יֻלְּדֿ֥וּ לְדָֿוִ֖דֿ בְּחֶבְֿרֽוֹן׃ס
[‏ו] וַיְהִ֗י בִּֽהְיוֹת֙ הַמִּלְחָמָ֔הֿ בֵּ֚ין בֵּ֣יתֿ שָׁא֔וּל וּבֵֿ֖ין בֵּ֣יתֿ דָּוִ֑דֿ וְאַבְֿנֵ֛ר הָיָ֥הֿ מִתְֿחַזֵּ֖ק בְּבֵֿ֥יתֿ שָׁאֽוּל׃
[‏ז] וּלְשָׁא֣וּל פִּלֶ֔גֶֿשׁ וּשְׁמָ֖הּ רִצְפָּ֣הֿ בַֿתֿ־אַיָּ֑הֿ וַיֹּ֙אֿמֶר֙ אֶל־אַבְֿנֵ֔ר מַדּ֥וּעַ בָּ֖אֿתָֿהֿ אֶל־פִּילֶ֥גֶֿשׁ אָבִֽֿי׃
[‏ח] וַיִּחַר֩ לְאַבְֿנֵ֨ר מְאֹ֜דֿ עַל־דִּבְֿרֵ֣י אִֽישׁ־בֹּ֗שֶׁתֿ וַיֹּ֙אֿמֶר֙ הֲרֹ֨אֿשׁ כֶּ֥לֶבֿ אָנֹ֮כִֿי֘ אֲשֶׁ֣ר לִֽיהוּדָֿה֒ הַיּ֨וֹם אֶֽעֱשֶׂהֿ־חֶ֜סֶדֿ עִם־בֵּ֣יתֿ׀ שָׁא֣וּל אָבִ֗יךָֿ אֶל־אֶחָיו֙ וְאֶל־מֵ֣רֵעֵ֔הוּ וְלֹ֥א הִמְצִיתִֿ֖ךָֿ בְּיַדֿ־דָּוִ֑דֿ וַתִּפְֿקֹ֥דֿ עָלַ֛י עֲוֹ֥ן הָֽאִשָּׁ֖הֿ הַיּֽוֹם׃
[‏ט] כֹּֽהֿ־יַֽעֲשֶׂ֤הֿ אֱלֹהִים֙ לְאַבְֿנֵ֔ר וְכֹֿ֖הֿ יֹסִ֣יףֿ ל֑וֹ כִּ֗י כַּֽאֲשֶׁ֨ר נִשְׁבַּ֤ע יְהֹוָה֙ לְדָֿוִ֔דֿ כִּי־כֵֿ֖ן אֶֽעֱשֶׂהֿ־לּֽוֹ׃
[‏י] לְהַֽעֲבִֿ֥יר הַמַּמְלָכָֿ֖הֿ מִבֵּ֣יתֿ שָׁא֑וּל וּלְהָקִ֞ים אֶתֿ־כִּסֵּ֣א דָֿוִ֗דֿ עַל־יִשְׂרָאֵל֙ וְעַל־יְהוּדָ֔הֿ מִדָּ֖ן וְעַדֿ־בְּאֵ֥ר שָֽׁבַֿע׃
[‏יא] וְלֹֽא־יָכֹֿ֣ל ע֔וֹדֿ לְהָשִׁ֥יבֿ אֶתֿ־אַבְֿנֵ֖ר דָּבָֿ֑ר מִיִּרְאָתֿ֖וֹ אֹתֽֿוֹ׃פ
[‏יב] וַיִּשְׁלַח֩ אַבְֿנֵ֨ר מַלְאָכִֿ֧ים׀ אֶל־דָּוִ֛דֿ תַּחַתֿוֹ לֵאֿמֹ֖ר לְמִי־אָ֑רֶץ לֵאֿמֹ֗ר כָּרְתָֿ֤הֿ בְֿרִֽיתְֿךָ֙ אִתִּ֔י וְהִנֵּה֙ יָדִֿ֣י עִמָּ֔ךְֿ לְהָסֵ֥בֿ אֵלֶ֖יךָֿ אֶתֿ־כָּל־יִשְׂרָאֵֽל׃
[‏יג] וַיֹּ֣אֿמֶר ט֔וֹבֿ אֲנִ֕י אֶכְֿרֹ֥תֿ אִתְּךָֿ֖ בְּרִ֑יתֿ אַ֣ךְֿ דָּבָֿ֣ר אֶחָ֡דֿ אָֽנֹכִֿי֩ שֹׁאֵ֨ל מֵֽאִתְּךָֿ֤ לֵאֿמֹר֙ לֹֽא־תִֿרְאֶ֣הֿ אֶתֿ־פָּנַ֔י כִּ֣י׀ אִם־לִפְֿנֵ֣י הֱבִֿיאֲךָ֗ אֵ֚תֿ מִיכַֿ֣ל בַּתֿ־שָׁא֔וּל בְּבֹֽֿאֲךָֿ֖ לִרְא֥וֹתֿ אֶתֿ־פָּנָֽי׃פ
[‏יד] וַיִּשְׁלַ֤ח דָּוִד֙ מַלְאָכִ֔ים אֶל־אִֽישׁ־בֹּ֥שֶׁתֿ בֶּן־שָׁא֖וּל לֵאֿמֹ֑ר תְּנָ֤הֿ אֶתֿ־אִשְׁתִּי֙ אֶתֿ־מִיכַ֔ל אֲשֶׁר֙ אֵרַ֣שְׂתִּי לִ֔י בְּמֵאָ֖הֿ עָרְל֥וֹתֿ פְּלִשְׁתִּֽים׃
[‏טו] וַיִּשְׁלַח֙ אִ֣ישׁ בֹּ֔שֶׁתֿ וַיִּקָּחֶ֖הָ מֵ֣עִֽם אִ֑ישׁ מֵעִ֖ם פַּלְטִיאֵ֥ל בֶּן־לוֽש׃
[‏טז] וַיֵּ֨לֶךְֿ אִתָּ֜הּ אִישָׁ֗הּ הָל֧וֹךְֿ וּבָֿכֹֿ֛הֿ אַֽחֲרֶ֖יהָ עַדֿ־בַּֽחֻרִ֑ים וַיֹּ֨אֿמֶר אֵלָ֥יו אַבְֿנֵ֛ר לֵ֥ךְֿ שׁ֖וּבֿ וַיָּשֹֽׁבֿ׃
[‏יז] וּדְֿבַֿר־אַבְֿנֵ֣ר הָיָ֔הֿ עִם־זִקְנֵ֥י יִשְׂרָאֵ֖ל לֵאֿמֹ֑ר גַּם־תְּמוֹל֙ גַּם־שִׁלְשֹׁ֔ם הֱיִיתֶ֞ם מְבַֿקְשִׁ֧ים אֶתֿ־דָּוִ֛דֿ לְמֶ֖לֶךְֿ עֲלֵיכֶֽֿם׃
[‏יח] וְעַתָּ֖הֿ עֲשׂ֑וּ כִּ֣י יְהֹוָ֗ה אָמַ֤ר אֶל־דָּוִד֙ לֵאֿמֹ֔ר בְּיַ֣דֿ׀ דָּוִ֣דֿ עַבְֿדִּ֗י הוֹשִׁ֜יעַ אֶתֿ־עַמִּ֤י יִשְׂרָאֵל֙ מִיַּ֣דֿ פְּלִשְׁתִּ֔ים וּמִיַּ֖דֿ כָּל־אֹֽיְבֵֿיהֶֽם׃
[‏יט] וַיְדַֿבֵּ֥ר גַּם־אַבְֿנֵ֖ר בְּאָזְנֵ֣י בִֿנְיָמִ֑ין וַיֵּ֣לֶךְֿ גַּם־אַבְֿנֵ֗ר לְדַֿבֵּ֞ר בְּאָזְנֵ֤י דָֿוִד֙ בְּחֶבְֿר֔וֹן אֵ֤תֿ כָּל־אֲשֶׁר־טוֹב֙ בְּעֵינֵ֣י יִשְׂרָאֵ֔ל וּבְֿעֵינֵ֖י כָּל־בֵּ֥יתֿ בִּנְיָמִֽן׃
[‏כ] וַיָּבֹ֨א אַבְֿנֵ֤ר אֶל־דָּוִד֙ חֶבְֿר֔וֹן וְאִתּ֖וֹ עֶשְׂרִ֣ים אֲנָשִׁ֑ים וַיַּ֨עַשׂ דָּוִ֧דֿ לְאַבְֿנֵ֛ר וְלַֽאֲנָשִׁ֥ים אֲשֶׁר־אִתּ֖וֹ מִשְׁתֶּֽהֿ׃
[‏כא] וַיֹּ֣אֿמֶר אַבְֿנֵ֣ר אֶל־דָּוִ֡דֿ אָק֣וּמָהֿ׀ וְֽאֵלֵ֡כָֿהֿ וְאֶקְבְּצָה֩ אֶל־אֲדֹֿנִ֨י הַמֶּ֜לֶךְֿ אֶתֿ־כָּל־יִשְׂרָאֵ֗ל וְיִכְֿרְתֿ֤וּ אִתְּךָ֙ בְּרִ֔יתֿ וּמָ֣לַכְֿתָּ֔ בְּכֹֿ֥ל אֲשֶׁר־תְּאַוֶּ֖הֿ נַפְֿשֶׁ֑ךָֿ וַיּּשַׁלַּ֥ח דָּוִ֛דֿ אֶתֿ־אַבְֿנֵ֖ר וַיֵּ֥לֶךְֿ בְּשָׁלֽוֹם׃
[‏כב] וְהִנֵּה֩ עַבְֿדֵ֨י דָֿוִ֤דֿ וְיוֹאָב֙ בָּ֣א מֵֽהַגְּד֔וּדֿ וְשָׁלָ֥ל רָ֖בֿ עִמָּ֣ם הֵבִֿ֑יאוּ וְאַבְֿנֵ֗ר אֵינֶ֤נּוּ עִם־דָּוִד֙ בְּחֶבְֿר֔וֹן כִּ֥י שִׁלְּח֖וֹ וַיֵּ֥לֶךְֿ בְּשָׁלֽוֹם׃
[‏כג] וְיוֹאָ֛בֿ וְכָֿל־הַצָּבָֿ֥א אֲשֶׁר־אִתּ֖וֹ בָּ֑אוּ וַיַּגִּ֤דֿוּ לְיוֹאָב֙ לֵאֿמֹ֔ר בָּֽא־אַבְֿנֵ֤ר בֶּן־נֵר֙ אֶל־הַמֶּ֔לֶךְֿ וַֽיְשַׁלְּחֵ֖הוּ וַיֵּ֥לֶךְֿ בְּשָׁלֽוֹם׃
[‏כד] וַיָּבֹֿ֤א יוֹאָב֙ אֶל־הַמֶּ֔לֶךְֿ וַיֹּ֖אֿמֶר מֶ֣הֿ עָשִׂ֑יתָֿהֿ הִנֵּהֿ־בָֿ֤א אַבְֿנֵר֙ אֵלֶ֔יךָֿ לָֽמָּהֿ־זֶּ֥הֿ שִׁלַּחְתּ֖וֹ וַיֵּ֥לֶךְֿ הָלֽוֹךְֿ׃
[‏כה] יָדַ֙עְתָּ֙ אֶתֿ־אַבְֿנֵ֣ר בֶּן־נֵ֔ר כִּ֥י לְפַֿתֹּתְֿךָֿ֖ בָּ֑א וְלָדַ֜עַתֿ אֶתֿ־מוֹצָֽאֲךָ֙ וְאֶתֿ־מִבֿוֹאֶךָֿ וְלָדַ֕עַתֿ אֵ֛תֿ כָּל־אֲשֶׁ֥ר אַתָּ֖הֿ עֹשֶֽׂהֿ׃
[‏כו] וַיֵּצֵ֤א יוֹאָב֙ מֵעִ֣ם דָּוִ֔דֿ וַיִּשְׁלַ֤ח מַלְאָכִֿים֙ אַֽחֲרֵ֣י אַבְֿנֵ֔ר וַיָּשִׁ֥בֿוּ אֹתֿ֖וֹ מִבּ֣וֹר הַסִּרָ֑הֿ וְדָֿוִ֖דֿ לֹ֥א יָדָֽֿע׃
[‏כז] וַיָּ֤שָׁבֿ אַבְֿנֵר֙ חֶבְֿר֔וֹן וַיַּטֵּ֤הוּ יוֹאָב֙ אֶל־תּ֣וֹךְֿ הַשַּׁ֔עַר לְדַּבֵּ֥ר אִתּ֖וֹ בַּשֶּׁ֑לִי וַיַּכֵּ֤הוּ שָׁם֙ הַחֹ֔מֶשׁ וַיָּ֕מָתֿ בְּדַֿ֖ם עֲשָׂהֿאֵ֥ל אָחִֽיו׃
[‏כח] וַיִּשְׁמַ֤ע דָּוִד֙ מֵאַ֣חֲרֵי כֵ֔ן וַיֹּ֗אֿמֶר נָקִ֨י אָֽנֹכִֿ֧י וּמַמְלַכְֿתִּ֛י מֵעִ֥ם יְהֹוָ֖ה עַדֿ־עוֹלָ֑ם מִדְּמֵ֖י אַבְֿנֵ֥ר בֶּן־נֵֽר׃
[‏כט] יָחֻ֙לוּ֙ עַל־רֹ֣אֿשׁ יוֹאָ֔בֿ וְאֶ֖ל כָּל־בֵּ֣יתֿ אָבִֿ֑יו וְֽאַל־יִכָּרֵ֣תֿ מִבֵּ֣יתֿ יוֹאָ֡בֿ זָ֠בֿ וּמְצֹרָ֞ע וּמַֽחֲזִ֥יק בַּפֶּ֛לֶךְֿ וְנֹפֵֿ֥ל בַּחֶ֖רֶבֿ וַֽחֲסַר־לָֽחֶם׃
[‏ל] וְיוֹאָב֙ וַֽאֲבִֿישַׁ֣י אָחִ֔יו הָֽרְגֿ֖וּ לְאַבְֿנֵ֑ר עַל֩ אֲשֶׁ֨ר הֵמִ֜יתֿ אֶתֿ־עֲשָׂהאֵ֧ל אֲחִיהֶ֛ם בְּגִֿבְֿע֖וֹן בַּמִּלְחָמָֽהֿ׃ס
[‏לא] וַיֹּאֿמֶר֩ דָּוִ֨דֿ אֶל־יוֹאָ֜בֿ וְאֶל־כָּל־הָעָ֣ם אֲשֶׁר־אִתּ֗וֹ קִרְע֤וּ בִֿגְֿדֵֿיכֶֿם֙ וְחִגְֿר֣וּ שַׂקִּ֔ים וְסִפְֿדֿ֖וּ לִפְֿנֵ֣י אַבְֿנֵ֑ר וְהַמֶּ֣לֶךְֿ דָּוִ֔דֿ הֹלֵ֖ךְֿ אַֽחֲרֵ֥י הַמִּטָּֽהֿ׃
[‏לב] וַיִּקְבְּר֥וּ אֶתֿ־אַבְֿנֵ֖ר בְּחֶבְֿר֑וֹן וַיִּשָּׂ֧א הַמֶּ֣לֶךְֿ אֶתֿ־קוֹל֗וֹ וַיֵּ֙בְֿךְּ֙ אֶל־קֶ֣בֶֿר אַבְֿנֵ֔ר וַיִּבְֿכּ֖וּ כָּל־הָעָֽם׃פ
[‏לג] וַיְקֹנֵ֥ן הַמֶּ֛לֶךְֿ אֶל־אַבְֿנֵ֖ר וַיֹּאֿמַ֑ר הַכְּמ֥וֹתֿ נָבָֿ֖ל יָמ֥וּתֿ אַבְֿנֵֽר׃
[‏לד] יָדֶֿ֣ךָֿ לֹֽא־אֲסֻר֗וֹתֿ וְרַגְֿלֶ֙יךָ֙ לֹֽא־לִנְחֻשְׁתַּ֣יִם הֻגָּ֔שׁוּ כִּנְפֿ֛וֹל לִפְֿנֵ֥י בְֿנֵֽי־עַוְלָ֖הֿ נָפָֿ֑לְתָּ וַיֹּסִ֥פֿוּ כָֿל־הָעָ֖ם לִבְֿכּ֥וֹתֿ עָלָֽיו׃
[‏לה] וַיָּבֹֿ֣א כָֿל־הָעָ֗ם לְהַבְֿר֧וֹתֿ אֶתֿ־דָּוִ֛דֿ לֶ֖חֶם בְּע֣וֹדֿ הַיּ֑וֹם וַיִּשָּׁבַ֨ע דָּוִ֜דֿ לֵאֿמֹ֗ר כֹּ֣הֿ יַֽעֲשֶׂהֿ־לִּ֤י אֱלֹהִים֙ וְכֹֿ֣הֿ יֹסִ֔יףֿ כִּ֣י אִם־לִפְֿנֵ֧י בֽֿוֹא־הַשֶּׁ֛מֶשׁ אֶטְעַם־לֶ֖חֶם א֥וֹ כָֿל־מְאֽוּמָהֿ׃
[‏לו] וְכָֿל־הָעָ֣ם הִכִּ֔ירוּ וַיִּיטַ֖בֿ בְּעֵֽינֵיהֶ֑ם כְּכֹֿל֙ אֲשֶׁ֣ר עָשָׂ֣הֿ הַמֶּ֔לֶךְֿ בְּעֵינֵ֥י כָֿל־הָעָ֖ם טֽוֹבֿ׃
[‏לז] וַיֵּֽדְֿע֧וּ כָֿל־הָעָ֛ם וְכָֿל־יִשְׂרָאֵ֖ל בַּיּ֣וֹם הַה֑וּא כִּ֣י לֹ֤א הָֽיְתָֿה֙ מֵֽהַמֶּ֔לֶךְֿ לְהָמִ֖יתֿ אֶתֿ־אַבְֿנֵ֥ר בֶּן־נֵֽר׃ס
[‏לח] וַיֹּ֥אֿמֶר הַמֶּ֖לֶךְֿ אֶל־עֲבָֿדָֿ֑יו הֲל֣וֹא תֵֿדְֿע֔וּ כִּי־שַׂ֣ר וְגָֿד֗וֹל נָפַֿ֛ל הַיּ֥וֹם הַזֶּ֖הֿ בְּיִשְׂרָאֵֽל׃
[‏לט] וְאָֽנֹכִ֨י הַיּ֥וֹם רַךְ֙ וּמָשׁ֣וּחַ מֶ֔לֶךְֿ וְהָֽאֲנָשִׁ֥ים הָאֵ֛לֶּהֿ בְּנֵ֥י צְרוּיָ֖הֿ קָשִׁ֣ים מִמֶּ֑נִּי יְשַׁלֵּ֧ם יְהֹוָ֛ה לְעֹשֵׂ֥הֿ הָֽרָעָ֖הֿ כְּרָֽעָתֽֿוֹ׃ס

פרק ד

[‏א] וַיִּשְׁמַ֣ע בֶּן־שָׁא֗וּל כִּ֣י מֵ֤תֿ אַבְֿנֵר֙ בְּחֶבְֿר֔וֹן וַיִּרְפּ֖וּ יָדָֿ֑יו וְכָֿל־יִשְׂרָאֵ֖ל נִבְֿהָֽלוּ׃
[‏ב] וּשְׁנֵ֣י אֲנָשִׁ֣ים שָׂרֵֽי־גְֿדֿוּדִֿ֣ים הָי֢וּ בֶֿן־שָׁא֟וּל שֵׁם֩ הָֽאֶחָ֨דֿ בַּֽעֲנָ֜הֿ וְשֵׁ֧ם הַשֵּׁנִ֣י רֵכָ֗בֿ בְּנֵ֛י רִמּ֥וֹן הַבְּאֶֽרֹתִֿ֖י מִבְּנֵ֣י בִֿנְיָמִ֑ן כִּ֚י גַּם־בְּאֵר֔וֹתֿ תֵּֽחָשֵׁ֖בֿ עַל־בִּנְיָמִֽן׃
[‏ג] וַיִּבְֿרְח֥וּ הַבְּאֵרֹתִֿ֖ים גִּתָּ֑יְמָהֿ וַיִּֽהְיוּ־שָׁ֣ם גָּרִ֔ים עַ֖דֿ הַיּ֥וֹם הַזֶּֽהֿ׃פ
[‏ד] וְלִיהֽוֹנָתָֿן֙ בֶּן־שָׁא֔וּל בֵּ֖ן נְכֵֿ֣הֿ רַגְֿלָ֑יִם בֶּן־חָמֵ֣שׁ שָׁנִ֣ים הָיָ֡הֿ בְּבֹֿ֣א שְׁמֻעַת֩ שָׁא֨וּל וִיהֽוֹנָתָ֜ן מִֽיִּזְרְעֶ֗אֿל וַתִּשָּׂאֵ֤הוּ אֹֽמַנְתּוֹ֙ וַתָּנֹ֔ס וַיְהִ֞י בְּחָפְֿזָ֥הּ לָנ֛וּס וַיִּפֹּ֥ל וַיִּפָּסֵ֖חַ וּשְׁמ֥וֹ מְפִֿיבֹֽֿשֶׁתֿ׃
[‏ה] וַיֵּ֨לְכ֜וּ בְּנֵֽי־רִמּ֤וֹן הַבְּאֵֽרֹתִֿי֙ רֵכָֿ֣בֿ וּבַֽֿעֲנָ֔הֿ וַיָּבֹ֙אוּ֙ כְּחֹ֣ם הַיּ֔וֹם אֶל־בֵּ֖יתֿ אִ֣ישׁ בֹּ֑שֶׁתֿ וְה֣וּא שֹׁכֵ֔בֿ אֵ֖תֿ מִשְׁכַּ֥בֿ הַֽצָּֽהֳרָֽיִם׃
[‏ו] וְ֠הֵנָּהֿ בָּ֜אוּ עַדֿ־תּ֤וֹךְֿ הַבַּ֙יִת֙ לֹֽקְחֵ֣י חִטִּ֔ים וַיַּכֻּ֖הוּ אֶל־הַחֹ֑מֶשׁ וְרֵכָֿ֛בֿ וּבַֽֿעֲנָ֥הֿ אָחִ֖יו נִמְלָֽטוּ׃
[‏ז] וַיָּבֹֿ֣אוּ הַבַּ֗יִתֿ וְהֽוּא־שֹׁכֵֿ֤בֿ עַל־מִטָּתֿוֹ֙ בַּֽחֲדַֿ֣ר מִשְׁכָּב֔וֹ וַיַּכֻּ֙הוּ֙ וַיְמִתֻ֔הוּ וַיָּסִ֖ירוּ אֶתֿ־רֹאֿשׁ֑וֹ וַיִּקְחוּ֙ אֶתֿ־רֹאֿשׁ֔וֹ וַיֵּֽלְכֿ֛וּ דֶּ֥רֶךְֿ הָֽעֲרָבָֿ֖הֿ כָּל־הַלָּֽיְלָהֿ׃
[‏ח] וַ֠יָּבִֿאוּ אֶתֿ־רֹ֨אֿשׁ אִֽישׁ־בֹּ֥שֶׁתֿ אֶל־דָּוִד֘ חֶבְֿרוֹן֒ וַיֹּֽאֿמְרוּ֙ אֶל־הַמֶּ֔לֶךְֿ הִנֵּֽהֿ־רֹ֣אֿשׁ אִֽישׁ־בֹּ֗שֶׁתֿ בֶּן־שָׁאוּל֙ אֹֽיִבְֿךָ֔ אֲשֶׁ֥ר בִּקֵּ֖שׁ אֶתֿ־נַפְֿשֶׁ֑ךָֿ וַיִּתֵּ֣ן יְ֠הֹוָה לַֽאֿדֹֿנִ֨י הַמֶּ֤לֶךְֿ נְקָמוֹת֙ הַיּ֣וֹם הַזֶּ֔הֿ מִשָּׁא֖וּל וּמִזַּרְעֽוֹ׃
[‏ט] וַיַּ֨עַן דָּוִ֜דֿ אֶתֿ־רֵכָֿ֣בֿ׀ וְאֶתֿ־בַּֽעֲנָ֣הֿ אָחִ֗יו בְּנֵ֛י רִמּ֥וֹן הַבְּאֵֽרֹתִֿ֖י וַיֹּ֣אֿמֶר לָהֶ֑ם חַי־יְהֹוָ֕ה אֲשֶׁר־פָּדָֿ֥הֿ אֶתֿ־נַפְֿשִׁ֖י מִכָּל־צָרָֽהֿ׃
[‏י] כִּ֣י הַמַּגִּיד֩ לִ֨י לֵאֿמֹ֜ר הִנֵּהֿ־מֵ֣תֿ שָׁא֗וּל וְהֽוּא־הָיָ֤הֿ כִֿמְבַֿשֵּׂר֙ בְּעֵינָ֔יו וָאֹֽחֲזָ֣הֿ ב֔וֹ וָֽאֶהְרְגֵֿ֖הוּ בְּצִֽקְלָ֑גֿ אֲשֶׁ֥ר לְתִֿתִּי־ל֖וֹ בְּשֹׂרָֽהֿ׃
[‏יא] אַ֞ףֿ כִּֽי־אֲנָשִׁ֣ים רְשָׁעִ֗ים הָֽרְגֿ֧וּ אֶתֿ־אִישׁ־צַדִּ֛יק בְּבֵֿיתֿ֖וֹ עַל־מִשְׁכָּבֿ֑וֹ וְעַתָּ֗הֿ הֲל֨וֹא אֲבַֿקֵּ֤שׁ אֶתֿ־דָּמוֹ֙ מִיֶּדְֿכֶ֔ם וּבִֿעַרְתִּ֥י אֶתְֿכֶֿ֖ם מִן־הָאָֽרֶץ׃
[‏יב] וַיְצַו֩ דָּוִ֨דֿ אֶתֿ־הַנְּעָרִ֜ים וַיַּֽהַרְג֗וּם וַֽיְקַצְּצ֤וּ אֶתֿ־יְדֵֿיהֶם֙ וְאֶתֿ־רַגְֿלֵיהֶ֔ם וַיִּתְֿל֥וּ עַל־הַבְּרֵכָֿ֖הֿ בְּחֶבְֿר֑וֹן וְאֵ֨תֿ רֹ֤אֿשׁ אִֽישׁ־בֹּ֙שֶׁת֙ לָקָ֔חוּ וַיִּקְבְּר֥וּ בְֿקֶֽבֶֿר־אַבְֿנֵ֖ר בְּחֶבְֿרֽוֹן׃ס

פרק ה

[‏א] וַיָּבֹ֜אוּ כָּל־שִׁבְֿטֵ֧י יִשְׂרָאֵ֛ל אֶל־דָּוִ֖דֿ חֶבְֿר֑וֹנָהֿ וַיֹּֽאֿמְר֣וּ לֵאֿמֹ֔ר הִנְנ֛וּ עַצְמְךָֿ֥ וּבְֿשָׂרְךָֿ֖ אֲנָֽחְנוּ׃
[‏ב] גַּם־אֶתְֿמ֣וֹל גַּם־שִׁלְשׁ֗וֹם בִּֽהְי֨וֹתֿ שָׁא֥וּל מֶ֙לֶךְ֙ עָלֵ֔ינוּ אַתָּ֗הֿ היי֛תה‌ מוצ֥יא וְהַמֵּבִֿ֖י אֶתֿ־יִשְׂרָאֵ֑ל וַיֹּ֨אֿמֶר יְהֹוָ֜ה לְךָ֗ אַתָּ֨הֿ תִֿרְעֶ֤הֿ אֶתֿ־עַמִּי֙ אֶתֿ־יִשְׂרָאֵ֔ל וְאַתָּ֛הֿ תִּֽהְיֶ֥הֿ לְנָגִֿ֖ידֿ עַל־יִשְׂרָאֵֽל׃
[‏ג] וַ֠יָּבֹֿאוּ כָּל־זִקְנֵ֨י יִשְׂרָאֵ֤ל אֶל־הַמֶּ֙לֶךְ֙ חֶבְֿר֔וֹנָהֿ וַיִּכְֿרֹ֣תֿ לָהֶם֩ הַמֶּ֨לֶךְֿ דָּוִ֥דֿ בְּרִ֛יתֿ בְּחֶבְֿר֖וֹן לִפְֿנֵ֣י יְהֹוָ֑ה וַיִּמְשְׁח֧וּ אֶתֿ־דָּוִ֛דֿ לְמֶ֖לֶךְֿ עַל־יִשְׂרָאֵֽל׃ס
[‏ד] בֶּן־שְׁלֹשִׁ֥ים שָׁנָ֛הֿ דָּוִ֖דֿ בְּמָלְכֿ֑וֹ אַרְבָּעִ֥ים שָׁנָ֖הֿ מָלָֽךְֿ׃
[‏ה] בְּחֶבְֿרוֹן֙ מָלַ֣ךְֿ עַל־יְהוּדָ֔הֿ שֶׁ֥בַֿע שָׁנִ֖ים וְשִׁשָּׁ֣הֿ חֳדָֿשִׁ֑ים וּבִֿירֽוּשָׁלַ֣‍ִם מָלַ֗ךְֿ שְׁלֹשִׁ֤ים וְשָׁלֹשׁ֙ שָׁנָ֔הֿ עַ֥ל כָּל־יִשְׂרָאֵ֖ל וִֽיהוּדָֽֿהֿ׃
[‏ו] וַיֵּ֨לֶךְֿ הַמֶּ֤לֶךְֿ וַֽאֲנָשָׁיו֙ יְר֣וּשָׁלַ֔‍ִם אֶל־הַיְבֻֿסִ֖י יוֹשֵׁ֣בֿ הָאָ֑רֶץ וַיֹּ֨אֿמֶר לְדָֿוִ֤דֿ לֵאֿמֹר֙ לֹֽא־תָֿבֿ֣וֹא הֵ֔נָּהֿ כִּ֣י אִם־הֱסִֽירְךָ֗ הַֽעִוְרִ֤ים וְהַפִּסְחִים֙ לֵאֿמֹ֔ר לֹֽא־יָבֿ֥וֹא דָֿוִ֖דֿ הֵֽנָּהֿ׃
[‏ז] וַיִּלְכֹּ֣דֿ דָּוִ֔דֿ אֵ֖תֿ מְצֻדַֿ֣תֿ צִיּ֑וֹן הִ֖יא עִ֥יר דָּוִֽדֿ׃
[‏ח] וַיֹּ֨אֿמֶר דָּוִ֜דֿ בַּיּ֣וֹם הַה֗וּא כָּל־מַכֵּ֤הֿ יְבֻֿסִי֙ וְיִגַּ֣ע בַּצִּנּ֔וֹר וְאֶתֿ־הַפִּסְחִים֙ וְאֶתֿ־הַ֣עִוְרִ֔ים שנא֖ו נֶ֣פֶֿשׁ דָּוִ֑דֿ עַל־כֵּן֙ יֹֽאֿמְר֔וּ עִוֵּ֣ר וּפִֿסֵּ֔חַ לֹ֥א יָבֿ֖וֹא אֶל־הַבָּֽיִתֿ׃
[‏ט] וַיֵּ֤שֶׁבֿ דָּוִד֙ בַּמְּצֻדָ֔הֿ וַיִּקְרָא־לָ֖הּ עִ֣יר דָּוִ֑דֿ וַיִּ֤בֶֿן דָּוִד֙ סָבִ֔יבֿ מִן־הַמִּלּ֖וֹא וָבָֽֿיְתָֿהֿ׃
[‏י] וַיֵּ֥לֶךְֿ דָּוִ֖דֿ הָל֣וֹךְֿ וְגָֿדֿ֑וֹל וַֽיהֹוָ֛ה אֱלֹהֵ֥י צְבָֿא֖וֹתֿ עִמּֽוֹ׃פ
[‏יא] וַ֠יִּשְׁלַח חִירָ֨ם מֶֽלֶךְֿ־צֹ֥ר מַלְאָכִֿים֘ אֶל־דָּוִד֒ וַֽעֲצֵ֣י אֲרָזִ֔ים וְחָרָשֵׁ֣י עֵ֔ץ וְחָֽרָשֵׁ֖י אֶ֣בֶֿן קִ֑יר וַיִּבְֿנֽוּ־בַֿ֖יִתֿ לְדָֿוִֽדֿ׃
[‏יב] וַיֵּ֣דַֿע דָּוִ֔דֿ כִּֽי־הֱכִֿינ֧וֹ יְהֹוָ֛ה לְמֶ֖לֶךְֿ עַל־יִשְׂרָאֵ֑ל וְכִֿי֙ נִשֵּׂ֣א מַמְלַכְֿתּ֔וֹ בַּֽעֲבֿ֖וּר עַמּ֥וֹ יִשְׂרָאֵֽל׃ס
[‏יג] וַיִּקַּח֩ דָּוִ֨דֿ ע֜וֹדֿ פִּֽלַגְֿשִׁ֤ים וְנָשִׁים֙ מִיר֣וּשָׁלַ֔‍ִם אַֽחֲרֵ֖י בֹּא֣וֹ מֵֽחֶבְֿר֑וֹן וַיִּוָּ֥לְדֿוּ ע֛וֹדֿ לְדָֿוִ֖דֿ בָּנִ֥ים וּבָֿנֽוֹתֿ׃
[‏יד] וְאֵ֗לֶּהֿ שְׁמ֛וֹתֿ הַיִּלֹּדִֿ֥ים ל֖וֹ בִּירֽוּשָׁלָ֑‍ִם שַׁמּ֣וּעַ וְשׁוֹבָ֔בֿ וְנָתָֿ֖ן וּשְׁלֹמֹֽהֿ׃
[‏טו] וְיִבְֿחָ֥ר וֶֽאֱלִישׁ֖וּעַ וְנֶ֥פֶֿגֿ וְיָפִֽֿיעַ׃
[‏טז] וֶֽאֱלִֽישָׁמָ֥ע וְאֶלְיָדָֿ֖ע וֶֽאֱלִיפָֽֿלֶט׃פ
[‏יז] וַיִּשְׁמְע֣וּ פְֿלִשְׁתִּ֗ים כִּי־מָֽשְׁח֨וּ אֶתֿ־דָּוִ֤דֿ לְמֶ֙לֶךְ֙ עַל־יִשְׂרָאֵ֔ל וַיַּֽעֲל֥וּ כָֿל־פְּלִשְׁתִּ֖ים לְבַֿקֵּ֣שׁ אֶתֿ־דָּוִ֑דֿ וַיִּשְׁמַ֣ע דָּוִ֔דֿ וַיֵּ֖רֶדֿ אֶל־הַמְּצוּדָֽֿהֿ׃
[‏יח] וּפְֿלִשְׁתִּ֖ים בָּ֑אוּ וַיִּנָּֽטְשׁ֖וּ בְּעֵ֥מֶק רְפָֿאִֽים׃
[‏יט] וַיִּשְׁאַ֨ל דָּוִ֤דֿ בַּֽיהֹוָה֙ לֵאֿמֹ֔ר הַאֶֽעֱלֶה֙ אֶל־פְּלִשְׁתִּ֔ים הֲתִֿתְּנֵ֖ם בְּיָדִֿ֑י ס וַיֹּ֨אֿמֶר יְהֹוָ֤ה אֶל־דָּוִד֙ עֲלֵ֔הֿ כִּֽי־נָתֹֿ֥ן אֶתֵּ֛ן אֶתֿ־הַפְּלִשְׁתִּ֖ים בְּיָדֶֽֿךָֿ׃
[‏כ] וַיָּבֹ֨א דָֿוִ֥דֿ בְּבַֽֿעַל־פְּרָצִים֘ וַיַּכֵּ֣ם שָׁ֣ם דָּוִד֒ וַיֹּ֕אֿמֶר פָּרַ֨ץ יְהֹוָ֧ה אֶתֿ־אֹֽיְבַֿ֛י לְפָֿנַ֖י כְּפֶֿ֣רֶץ מָ֑יִם עַל־כֵּ֗ן קָרָ֛א שֵֽׁם־הַמָּק֥וֹם הַה֖וּא בַּ֥עַל פְּרָצִֽים׃
[‏כא] וַיַּֽעַזְבֿוּ־שָׁ֖ם אֶתֿ־עֲצַבֵּיהֶ֑ם וַיִּשָּׂאֵ֥ם דָּוִ֖דֿ וַֽאֲנָשָֽׁיו׃פ
[‏כב] וַיֹּסִ֥פֿוּ ע֛וֹדֿ פְּלִשְׁתִּ֖ים לַֽעֲל֑וֹתֿ וַיִּנָּֽטְשׁ֖וּ בְּעֵ֥מֶק רְפָֿאִֽים׃
[‏כג] וַיִּשְׁאַ֤ל דָּוִד֙ בַּֽיהֹוָ֔ה וַיֹּ֖אֿמֶר לֹ֣א תַֽֿעֲלֶ֑הֿ הָסֵב֙ אֶל־אַ֣חֲרֵיהֶ֔ם וּבָֿ֥אֿתָֿ לָהֶ֖ם מִמּ֥וּל בְּכָֿאִֽים׃
[‏כד] וִ֠יהִי בְּשָׁמְעֲךָֿ אֶתֿ־ק֧וֹל צְעָדָֿ֛הֿ בְּרָאֿשֵׁ֥י הַבְּכָֿאִ֖ים אָ֣ז תֶּֽחֱרָ֑ץ כִּ֣י אָ֗ז יָצָ֤א יְהֹוָה֙ לְפָֿנֶ֔יךָֿ לְהַכּ֖וֹתֿ בְּמַֽחֲנֵ֥הֿ פְֿלִשְׁתִּֽים׃
[‏כה] וַיַּ֤עַשׂ דָּוִד֙ כֵּ֔ן כַּֽאֲשֶׁ֥ר צִוָּ֖הוּ יְהֹוָ֑ה וַיַּךְ֙ אֶתֿ־פְּלִשְׁתִּ֔ים מִגֶּ֖בַֿע עַדֿ־בֹּֽאֲךָֿ֥ גָֽֿזֶר׃ס

פרק ו

[‏א] וַיֹּ֨סֶףֿ ע֥וֹדֿ דָּוִ֛דֿ אֶתֿ־כָּל־בָּח֥וּר בְּיִשְׂרָאֵ֖ל שְׁלֹשִׁ֥ים אָֽלֶףֿ׃
[‏ב] וַיָּ֣קָם׀ וַיֵּ֣לֶךְֿ דָּוִ֗דֿ וְכָֿל־הָעָם֙ אֲשֶׁ֣ר אִתּ֔וֹ מִֽבַּֽעֲלֵ֖י יְהוּדָֿ֑הֿ לְהַֽעֲל֣וֹתֿ מִשָּׁ֗ם אֵ֚תֿ אֲר֣וֹן הָֽאֱלֹהִ֔ים אֲשֶׁר־נִקְרָ֣א שֵׁ֗ם שֵׁ֣ם יְהֹוָ֧ה צְבָֿא֛וֹתֿ יֹשֵׁ֥בֿ הַכְּרֻבִֿ֖ים עָלָֽיו׃
[‏ג] וַיַּרְכִּ֜בֿוּ אֶתֿ־אֲר֤וֹן הָֽאֱלֹהִים֙ אֶל־עֲגָֿלָ֣הֿ חֲדָֿשָׁ֔הֿ וַיִּשָּׂאֻ֔הוּ מִבֵּ֥יתֿ אֲבִֽֿינָדָֿ֖בֿ אֲשֶׁ֣ר בַּגִּבְֿעָ֑הֿ וְעֻזָּ֣א וְאַחְי֗וֹ בְּנֵי֙ אֲבִֿ֣ינָדָ֔בֿ נֹהֲגִֿ֖ים אֶתֿ־הָֽעֲגָֿלָ֥הֿ חֲדָֿשָֽׁהֿ׃
[‏ד] וַיִּשָּׂאֻ֗הוּ מִבֵּ֤יתֿ אֲבִֽֿינָדָֿב֙ אֲשֶׁ֣ר בַּגִּבְֿעָ֔הֿ עִ֖ם אֲר֣וֹן הָֽאֱלֹהִ֑ים וְאַחְי֕וֹ הֹלֵ֖ךְֿ לִפְֿנֵ֥י הָֽאָרֽוֹן׃
[‏ה] וְדָֿוִ֣דֿ׀ וְכָֿל־בֵּ֣יתֿ יִשְׂרָאֵ֗ל מְשַֽׂחֲקִים֙ לִפְֿנֵ֣י יְהֹוָ֔ה בְּכֹֿ֖ל עֲצֵ֣י בְֿרוֹשִׁ֑ים וּבְֿכִֿנֹּר֤וֹתֿ וּבִֿנְבָֿלִים֙ וּבְֿתֻֿפִּ֔ים וּבִֿמְנַֽעַנְעִ֖ים וּבְֿצֶלְצֶלִֽים׃
[‏ו] וַיָּבֹֿ֖אוּ עַדֿ־גֹּ֣רֶן נָכֿ֑וֹן וַיִּשְׁלַ֨ח עֻזָּ֜א אֶל־אֲר֤וֹן הָֽאֱלֹהִים֙ וַיֹּ֣אֿחֶז בּ֔וֹ כִּ֥י שָֽׁמְט֖וּ הַבָּקָֽר׃
[‏ז] וַיִּֽחַר־אַ֤ףֿ יְהֹוָה֙ בְּעֻזָּ֔הֿ וַיַּכֵּ֥הוּ שָׁ֛ם הָֽאֱלֹהִ֖ים עַל־הַשַּׁ֑ל וַיָּ֣מָתֿ שָׁ֔ם עִ֖ם אֲר֥וֹן הָֽאֱלֹהִֽים׃
[‏ח] וַיִּ֣חַר לְדָֿוִ֔דֿ עַל֩ אֲשֶׁ֨ר פָּרַ֧ץ יְהֹוָ֛ה פֶּ֖רֶץ בְּעֻזָּ֑הֿ וַיִּקְרָ֞א לַמָּק֤וֹם הַהוּא֙ פֶּ֣רֶץ עֻזָּ֔הֿ עַ֖דֿ הַיּ֥וֹם הַזֶּֽהֿ׃
[‏ט] וַיִּרָ֥א דָֿוִ֛דֿ אֶתֿ־יְהֹוָ֖ה בַּיּ֣וֹם הַה֑וּא וַיֹּ֕אֿמֶר אֵ֛יךְֿ יָבֿ֥וֹא אֵלַ֖י אֲר֥וֹן יְהֹוָֽה׃
[‏י] וְלֹֽא־אָבָֿ֣הֿ דָֿוִ֗דֿ לְהָסִ֥יר אֵלָ֛יו אֶתֿ־אֲר֥וֹן יְהֹוָ֖ה עַל־עִ֣יר דָּוִ֑דֿ וַיַּטֵּ֣הוּ דָֿוִ֔דֿ בֵּ֥יתֿ עֹבֵֽֿדֿ־אֱדֿ֖וֹם הַגִּתִּֽי׃
[‏יא] וַיֵּשֶׁב֩ אֲר֨וֹן יְהֹוָ֜ה בֵּ֣יתֿ עֹבֵֿ֥דֿ אֱדֹֿ֛ם הַגִּתִּ֖י שְׁלֹשָׁ֣הֿ חֳדָֿשִׁ֑ים וַיְבָֿ֧רֶךְֿ יְהֹוָ֛ה אֶתֿ־עֹבֵֿ֥דֿ אֱדֹֿ֖ם וְאֶתֿ־כָּל־בֵּיתֽֿוֹ׃
[‏יב] וַיֻּגַּ֗דֿ לַמֶּ֣לֶךְֿ דָּוִד֘ לֵאֿמֹר֒ בֵּרַ֣ךְֿ יְהֹוָ֗ה אֶתֿ־בֵּ֨יתֿ עֹבֵֿ֤דֿ אֱדֹֿם֙ וְאֶתֿ־כָּל־אֲשֶׁר־ל֔וֹ בַּֽעֲבֿ֖וּר אֲר֣וֹן הָֽאֱלֹהִ֑ים וַיֵּ֣לֶךְֿ דָּוִ֗דֿ וַיַּעַל֩ אֶתֿ־אֲר֨וֹן הָֽאֱלֹהִ֜ים מִבֵּ֨יתֿ עֹבֵֿ֥דֿ אֱדֹֿ֛ם עִ֥יר דָּוִ֖דֿ בְּשִׂמְחָֽהֿ׃
[‏יג] וַיְהִ֗י כִּ֧י צָֽעֲדֿ֛וּ נֹֽשְׂאֵ֥י אֲרֽוֹן־יְהֹוָ֖ה שִׁשָּׁ֣הֿ צְעָדִֿ֑ים וַיִּזְבַּ֥ח שׁ֖וֹר וּמְרִֽיא׃
[‏יד] וְדָֿוִ֛דֿ מְכַֿרְכֵּ֥ר בְּכָֿל־עֹ֖ז לִפְֿנֵ֣י יְהֹוָ֑ה וְדָֿוִ֕דֿ חָגֿ֖וּר אֵפֿ֥וֹדֿ בָּֽדֿ׃
[‏טו] וְדָֿוִד֙ וְכָֿל־בֵּ֣יתֿ יִשְׂרָאֵ֔ל מַֽעֲלִ֖ים אֶתֿ־אֲר֣וֹן יְהֹוָ֑ה בִּתְֿרוּעָ֖הֿ וּבְֿק֥וֹל שׁוֹפָֽֿר׃
[‏טז] וְהָיָה֙ אֲר֣וֹן יְהֹוָ֔ה בָּ֖א עִ֣יר דָּוִ֑דֿ וּמִיכַ֨ל בַּתֿ־שָׁא֜וּל נִשְׁקְפָֿ֣הֿ׀ בְּעַ֣דֿ הַֽחַלּ֗וֹן וַתֵּ֨רֶא אֶתֿ־הַמֶּ֤לֶךְֿ דָּוִד֙ מְפַֿזֵּ֤ז וּמְכַֿרְכֵּר֙ לִפְֿנֵ֣י יְהֹוָ֔ה וַתִּ֥בֶֿז ל֖וֹ בְּלִבָּֽהּ׃
[‏יז] וַיָּבִ֜אוּ אֶתֿ־אֲר֣וֹן יְהֹוָ֗ה וַיַּצִּ֤גֿוּ אֹתֿוֹ֙ בִּמְקוֹמ֔וֹ בְּתֿ֣וֹךְֿ הָאֹ֔הֶל אֲשֶׁ֥ר נָֽטָהֿ־ל֖וֹ דָּוִ֑דֿ וַיַּ֨עַל דָּוִ֥דֿ עֹל֛וֹתֿ לִפְֿנֵ֥י יְהֹוָ֖ה וּשְׁלָמִֽים׃
[‏יח] וַיְכַֿ֣ל דָּוִ֔דֿ מֵהַֽעֲל֥וֹתֿ הָֽעוֹלָ֖הֿ וְהַשְּׁלָמִ֑ים וַיְבָֿ֣רֶךְֿ אֶתֿ־הָעָ֔ם בְּשֵׁ֖ם יְהֹוָ֥ה צְבָֿאֽוֹתֿ׃
[‏יט] וַיְחַלֵּ֨ק לְכָֿל־הָעָ֜ם לְכָֿל־הֲמ֣וֹן יִשְׂרָאֵל֘ לְמֵאִ֣ישׁ וְעַדֿ־אִשָּׁה֒ לְאִ֗ישׁ חַלַּ֥תֿ לֶ֙חֶם֙ אַחַ֔תֿ וְאֶשְׁפָּ֣ר אֶחָ֔דֿ וַֽאֲשִׁישָׁ֖הֿ אֶחָ֑תֿ וַיֵּ֥לֶךְֿ כָּל־הָעָ֖ם אִ֥ישׁ לְבֵֿיתֽֿוֹ׃
[‏כ] וַיָּ֥שָׁבֿ דָּוִ֖דֿ לְבָֿרֵ֣ךְֿ אֶתֿ־בֵּיתֿ֑וֹ וַתֵּצֵ֞א מִיכַֿ֤ל בַּתֿ־שָׁאוּל֙ לִקְרַ֣אֿתֿ דָּוִ֔דֿ וַתֹּ֗אֿמֶר מַהֿ־נִּכְֿבַּ֨דֿ הַיּ֜וֹם מֶ֣לֶךְֿ יִשְׂרָאֵ֗ל אֲשֶׁ֨ר נִגְֿלָ֤הֿ הַיּוֹם֙ לְעֵינֵ֨י אַמְה֣וֹתֿ עֲבָֿדָ֔יו כְּהִגָּל֥וֹתֿ נִגְֿל֖וֹתֿ אַחַ֥דֿ הָֽרֵקִֽים׃
[‏כא] וַיֹּ֣אֿמֶר דָּוִד֘ אֶל־מִיכַֿל֒ לִפְֿנֵ֣י יְהֹוָ֗ה אֲשֶׁ֨ר בָּֽחַר־בִּ֤י מֵֽאָבִֿיךְ֙ וּמִכָּל־בֵּית֔וֹ לְצַוֹּ֨תֿ אֹתִֿ֥י נָגִֿ֛ידֿ עַל־עַ֥ם יְהֹוָ֖ה עַל־יִשְׂרָאֵ֑ל וְשִׂחַקְתִּ֖י לִפְֿנֵ֥י יְהֹוָֽה׃
[‏כב] וּנְקַלֹּ֤תִֿי עוֹד֙ מִזֹּ֔אֿתֿ וְהָיִ֥יתִֿי שָׁפָֿ֖ל בְּעֵינָ֑י וְעִם־הָֽאֲמָהוֹת֙ אֲשֶׁ֣ר אָמַ֔רְתְּ עִמָּ֖ם אִכָּבֵֽֿדָֿהֿ׃
[‏כג] וּלְמִיכַֿל֙ בַּתֿ־שָׁא֔וּל לֹֽא־הָ֥יָהֿ לָ֖הּ יָ֑לֶדֿ עַ֖דֿ י֥וֹם מוֹתָֽֿהּ׃פ

פרק ז

[‏א] וַיְהִ֕י כִּֽי־יָשַׁ֥בֿ הַמֶּ֖לֶךְֿ בְּבֵֿיתֿ֑וֹ וַֽיהֹוָ֛ה הֵנִֽיחַ־ל֥וֹ מִסָּבִֿ֖יבֿ מִכָּל־אֹֽיְבָֽֿיו׃
[‏ב] וַיֹּ֤אֿמֶר הַמֶּ֙לֶךְ֙ אֶל־נָתָֿ֣ן הַנָּבִ֔יא רְאֵ֣הֿ נָ֔א אָֽנֹכִֿ֥י יוֹשֵׁ֖בֿ בְּבֵֿ֣יתֿ אֲרָזִ֑ים וַֽאֲרוֹן֙ הָֽאֱלֹהִ֔ים יֹשֵׁ֖בֿ בְּתֿ֥וֹךְֿ הַיְרִיעָֽהֿ׃
[‏ג] וַיֹּ֤אֿמֶר נָתָֿן֙ אֶל־הַמֶּ֔לֶךְֿ כֹּ֛ל אֲשֶׁ֥ר בִּֽלְבָֽֿבְֿךָֿ֖ לֵ֣ךְֿ עֲשֵׂ֑הֿ כִּ֥י יְהֹוָ֖ה עִמָּֽךְֿ׃
[‏ד] וַיְהִ֖י בַּלַּ֣יְלָהֿ הַה֑וּא ס ‍ֽוַיְהִי֙ דְּבַֿר־יְהֹוָ֔ה אֶל־נָתָֿ֖ן לֵאֿמֹֽר׃
[‏ה] לֵ֤ךְֿ וְאָֽמַרְתָּ֙ אֶל־עַבְֿדִּ֣י אֶל־דָּוִ֔דֿ כֹּ֖הֿ אָמַ֣ר יְהֹוָ֑ה הַֽאַתָּ֛הֿ תִּבְֿנֶהֿ־לִּ֥י בַֿ֖יִתֿ לְשִׁבְֿתִּֽי׃
[‏ו] כִּ֣י לֹ֤א יָשַׁ֙בְֿתִּי֙ בְּבַ֔יִתֿ לְ֠מִיּוֹם הַֽעֲלֹתִ֞י אֶתֿ־בְּנֵ֤י יִשְׂרָאֵל֙ מִמִּצְרַ֔יִם וְעַ֖דֿ הַיּ֣וֹם הַזֶּ֑הֿ וָאֶֽהְיֶה֙ מִתְֿהַלֵּ֔ךְֿ בְּאֹ֖הֶל וּבְֿמִשְׁכָּֽן׃
[‏ז] בְּכֹֿ֥ל אֲשֶֽׁר־הִתְֿהַלַּכְֿתִּי֘ בְּכָֿל־בְּנֵ֣י יִשְׂרָאֵל֒ הֲדָֿבָֿ֣ר דִּבַּ֗רְתִּי אֶתֿ־אַחַד֙ שִׁבְֿטֵ֣י יִשְׂרָאֵ֔ל אֲשֶׁ֣ר צִוִּ֗יתִֿי לִרְע֛וֹתֿ אֶתֿ־עַמִּ֥י אֶתֿ־יִשְׂרָאֵ֖ל לֵאֿמֹ֑ר לָ֛מָּהֿ לֹֽא־בְֿנִיתֶֿ֥ם לִ֖י בֵּ֥יתֿ אֲרָזִֽים׃
[‏ח] וְ֠עַתָּהֿ כֹּֽהֿ־תֹֿאֿמַ֞ר לְעַבְֿדִּ֣י לְדָֿוִ֗דֿ כֹּ֤הֿ אָמַר֙ יְהֹוָ֣ה צְבָֿא֔וֹתֿ אֲנִ֤י לְקַחְתִּ֙יךָ֙ מִן־הַנָּוֶ֔הֿ מֵֽאַחַ֖ר הַצֹּ֑אֿן לִֽהְי֣וֹתֿ נָגִ֔ידֿ עַל־עַמִּ֖י עַל־יִשְׂרָאֵֽל׃
[‏ט] וָאֶֽהְיֶ֣הֿ עִמְּךָ֗ בְּכֹֿל֙ אֲשֶׁ֣ר הָלַ֔כְֿתָּ וָֽאַכְֿרִ֥תָֿהֿ אֶתֿ־כָּל־אֹֽיְבֶֿ֖יךָֿ מִפָּנֶ֑יךָֿ וְעָשִׂ֤תִֿי לְךָ֙ שֵׁ֣ם גָּד֔וֹל כְּשֵׁ֥ם הַגְּדֹֿלִ֖ים אֲשֶׁ֥ר בָּאָֽרֶץ׃
[‏י] וְשַׂמְתִּ֣י מָ֠קוֹם לְעַמִּ֨י לְיִשְׂרָאֵ֤ל וּנְטַעְתִּיו֙ וְשָׁכַֿ֣ן תַּחְתָּ֔יו וְלֹ֥א יִרְגַּ֖ז ע֑וֹדֿ וְלֹֽא־יֹסִ֤יפֿוּ בְֿנֵֽי־עַוְלָה֙ לְעַנּוֹת֔וֹ כַּֽאֲשֶׁ֖ר בָּרִֽאֿשׁוֹנָֽהֿ׃
[‏יא] וּלְמִן־הַיּ֗וֹם אֲשֶׁ֨ר צִוִּ֤יתִֿי שֹֽׁפְֿטִים֙ עַל־עַמִּ֣י יִשְׂרָאֵ֔ל וַֽהֲנִיחֹ֥תִֿי לְךָֿ֖ מִכָּל־אֹֽיְבֶֿ֑יךָֿ וְהִגִּ֤ידֿ לְךָ֙ יְהֹוָ֔ה כִּי־בַֿ֖יִתֿ יַֽעֲשֶׂהֿ־לְּךָֿ֥ יְהֹוָֽה׃
[‏יב] כִּ֣י׀ יִמְלְא֣וּ יָמֶ֗יךָֿ וְשָֽׁכַֿבְֿתָּ֙ אֶתֿ־אֲבֹֿתֶ֔יךָֿ וַֽהֲקִֽימֹתִֿ֤י אֶֽתֿ־זַרְעֲךָ֙ אַֽחֲרֶ֔יךָֿ אֲשֶׁ֥ר יֵצֵ֖א מִמֵּעֶ֑יךָֿ וַֽהֲכִֽֿינֹתִֿ֖י אֶתֿ־מַמְלַכְֿתּֽוֹ׃
[‏יג] ה֥וּא יִבְֿנֶהֿ־בַּ֖יִתֿ לִשְׁמִ֑י וְכֹֿנַנְתִּ֛י אֶתֿ־כִּסֵּ֥א מַמְלַכְֿתּ֖וֹ עַדֿ־עוֹלָֽם׃
[‏יד] אֲנִי֙ אֶֽהְיֶהֿ־לּ֣וֹ לְאָ֔בֿ וְה֖וּא יִֽהְיֶהֿ־לִּ֣י לְבֵֿ֑ן אֲשֶׁר֙ בְּהַ֣עֲוֹת֔וֹ וְהֹֽכַֿחְתִּיו֙ בְּשֵׁ֣בֶֿט אֲנָשִׁ֔ים וּבְֿנִגְֿעֵ֖י בְּנֵ֥י אָדָֽֿם׃
[‏טו] וְחַסְדִּ֖י לֹֽא־יָס֣וּר מִמֶּ֑נּוּ כַּֽאֲשֶׁ֤ר הֲסִרֹ֙תִֿי֙ מֵעִ֣ם שָׁא֔וּל אֲשֶׁ֥ר הֲסִרֹ֖תִֿי מִלְּפָֿנֶֽיךָֿ׃
[‏טז] וְנֶאְמַ֨ן בֵּֽיתְֿךָֿ֧ וּמַֽמְלַכְֿתְּךָֿ֛ עַדֿ־עוֹלָ֖ם לְפָֿנֶ֑יךָֿ כִּֽסְאֲךָ֔ יִֽהְיֶ֥הֿ נָכֿ֖וֹן עַדֿ־עוֹלָֽם׃
[‏יז] כְּכֹֿל֙ הַדְּבָֿרִ֣ים הָאֵ֔לֶּהֿ וּכְֿכֹֿ֖ל הַחִזָּי֣וֹן הַזֶּ֑הֿ כֵּ֛ן דִּבֶּ֥ר נָתָֿ֖ן אֶל־דָּוִֽדֿ׃פ
[‏יח] וַיָּבֹֿא֙ הַמֶּ֣לֶךְֿ דָּוִ֔דֿ וַיֵּ֖שֶׁבֿ לִפְֿנֵ֣י יְהֹוָ֑ה וַיֹּ֗אֿמֶר מִ֣י אָֽנֹכִ֞י אֲדֹֿנָ֤י יֱהֹוִה֙ וּמִ֣י בֵֿיתִ֔י כִּ֥י הֲבִֽֿיאֹתַֿ֖נִי עַדֿ־הֲלֹֽם׃
[‏יט] וַתִּקְטַן֩ ע֨וֹדֿ זֹ֤אֿתֿ בְּעֵינֶ֙יךָ֙ אֲדֹֿנָ֣י יֱהֹוִ֔ה וַתְּדַֿבֵּ֛ר גַּ֥ם אֶל־בֵּֽיתֿ־עַבְֿדְּךָֿ֖ לְמֵֽרָח֑וֹק וְזֹ֛אֿתֿ תּוֹרַ֥תֿ הָֽאָדָֿ֖ם אֲדֹֿנָ֥י יֱהֹוִֽה׃
[‏כ] וּמַהֿ־יּוֹסִ֥יףֿ דָּוִ֛דֿ ע֖וֹדֿ לְדַֿבֵּ֣ר אֵלֶ֑יךָֿ וְאַתָּ֛הֿ יָדַֿ֥עְתָּ אֶֽתֿ־עַבְֿדְּךָֿ֖ אֲדֹֿנָ֥י יֱהֹוִֽה׃
[‏כא] בַּֽעֲבֿ֤וּר דְּבָֽֿרְךָ֙ וּכְֿלִבְּךָ֔ עָשִׂ֕יתָֿ אֵ֥תֿ כָּל־הַגְּדֿוּלָּ֖הֿ הַזֹּ֑אֿתֿ לְהוֹדִֿ֖יעַ אֶתֿ־עַבְֿדֶּֽךָֿ׃
[‏כב] עַל־כֵּ֥ן גָּדַֿ֖לְתָּ אֲדֹֿנָ֣י יֱהֹוִ֑ה כִּי־אֵ֣ין כָּמ֗וֹךָֿ וְאֵ֤ין אֱלֹהִים֙ זֽוּלָתֶ֔ךָֿ בְּכֹֿ֥ל אֲשֶׁר־שָׁמַ֖עְנוּ בְּאָזְנֵֽינוּ׃
[‏כג] וּמִ֤י כְֿעַמְּךָ֙ כְּיִשְׂרָאֵ֔ל גּ֥וֹי אֶחָ֖דֿ בָּאָ֑רֶץ אֲשֶׁ֣ר הָֽלְכֽֿוּ־אֱ֠לֹהִים לִפְֿדּֽוֹתֿ־ל֨וֹ לְעָ֜ם וְלָשׂ֧וּם ל֣וֹ שֵׁ֗ם וְלַֽעֲשׂ֨וֹתֿ לָכֶ֜ם הַגְּדֿוּלָּ֤הֿ וְנֹֽרָאוֹת֙ לְאַרְצֶ֔ךָֿ מִפְּנֵ֣י עַמְּךָ֗ אֲשֶׁ֨ר פָּדִֿ֤יתָֿ לְּךָ֙ מִמִּצְרַ֔יִם גּוֹיִ֖ם וֵֽאֿלֹהָֽיו׃
[‏כד] וַתְּכֿ֣וֹנֵֽן לְ֠ךָֿ אֶתֿ־עַמְּךָ֙ יִשְׂרָאֵ֧ל׀ לְךָֿ֛ לְעָ֖ם עַדֿ־עוֹלָ֑ם וְאַתָּ֣הֿ יְהֹוָ֔ה הָיִ֥יתָֿ לָהֶ֖ם לֵֽאֿלֹהִֽים׃
[‏כה] וְעַתָּה֙ יְהֹוָ֣ה אֱלֹהִ֔ים הַדָּבָ֗ר אֲשֶׁ֨ר דִּבַּ֤רְתָּ עַֽל־עַבְֿדְּךָ֙ וְעַל־בֵּית֔וֹ הָקֵ֖ם עַדֿ־עוֹלָ֑ם וַֽעֲשֵׂ֖הֿ כַּֽאֲשֶׁ֥ר דִּבַּֽרְתָּ׃
[‏כו] וְיִגְֿדַּ֨ל שִׁמְךָֿ֤ עַדֿ־עוֹלָם֙ לֵאֿמֹ֔ר יְהֹוָ֣ה צְבָֿא֔וֹתֿ אֱלֹהִ֖ים עַל־יִשְׂרָאֵ֑ל וּבֵֿית֙ עַבְֿדְּךָֿ֣ דָֿוִ֔דֿ יִֽהְיֶ֥הֿ נָכֿ֖וֹן לְפָֿנֶֽיךָֿ׃
[‏כז] כִּֽי־אַתָּה֩ יְהֹוָ֨ה צְבָֿא֜וֹתֿ אֱלֹהֵ֣י יִשְׂרָאֵ֗ל גָּלִ֜יתָֿהֿ אֶתֿ־אֹ֤זֶן עַבְֿדְּךָ֙ לֵאֿמֹ֔ר בַּ֖יִתֿ אֶבְֿנֶהֿ־לָּ֑ךְֿ עַל־כֵּ֗ן מָצָ֤א עַבְֿדְּךָ֙ אֶתֿ־לִבּ֔וֹ לְהִתְֿפַּלֵּ֣ל אֵלֶ֔יךָֿ אֶתֿ־הַתְּפִֿלָּ֖הֿ הַזֹּֽאֿתֿ׃
[‏כח] וְעַתָּ֣הֿ׀ אֲדֹֿנָ֣י יֱהֹוִ֗ה אַתָּהֿ־הוּא֙ הָֽאֱלֹהִ֔ים וּדְֿבָֿרֶ֖יךָֿ יִֽהְי֣וּ אֱמֶ֑תֿ וַתְּדַֿבֵּר֙ אֶֽל־עַבְֿדְּךָ֔ אֶתֿ־הַטּוֹבָֿ֖הֿ הַזֹּֽאֿתֿ׃
[‏כט] וְעַתָּ֗הֿ הוֹאֵל֙ וּבָֿרֵךְ֙ אֶתֿ־בֵּ֣יתֿ עַבְֿדְּךָ֔ לִֽהְי֥וֹתֿ לְעוֹלָ֖ם לְפָֿנֶ֑יךָֿ כִּֽי־אַתָּ֞הֿ אֲדֹֿנָ֤י יֱהֹוִה֙ דִּבַּ֔רְתָּ וּמִבִּרְכָֿ֣תְֿךָ֔ יְבֹֿרַ֥ךְֿ בֵּֽיתֿ־עַבְֿדְּךָֿ֖ לְעוֹלָֽם׃ס

פרק ח

[‏א] וַֽיְהִי֙ אַֽחֲרֵי־כֵ֔ן וַיַּ֥ךְֿ דָּוִ֛דֿ אֶתֿ־פְּלִשְׁתִּ֖ים וַיַּכְֿנִיעֵ֑ם וַיִּקַּ֥ח דָּוִ֛דֿ אֶתֿ־מֶ֥תֶֿגֿ הָֽאַמָּ֖הֿ מִיַּ֥דֿ פְּלִשְׁתִּֽים׃
[‏ב] וַיַּ֣ךְֿ אֶתֿ־מוֹאָ֗בֿ וַֽיְמַדְּדֵֿ֤ם בַּחֶ֙בֶֿל֙ הַשְׁכֵּ֣בֿ אוֹתָֿ֣ם אַ֔רְצָהֿ וַיְמַדֵּ֤דֿ שְׁנֵֽי־חֲבָֿלִים֙ לְהָמִ֔יתֿ וּמְלֹ֥א הַחֶ֖בֶֿל לְהַֽחֲי֑וֹתֿ וַתְּהִ֤י מוֹאָב֙ לְדָֿוִ֔דֿ לַֽעֲבָֿדִֿ֖ים נֹֽשְׂאֵ֥י מִנְחָֽהֿ׃
[‏ג] וַיַּ֣ךְֿ דָּוִ֔דֿ אֶתֿ־הֲדַֿדְֿעֶ֥זֶר בֶּן־רְחֹ֖בֿ מֶ֣לֶךְֿ צוֹבָֿ֑הֿ בְּלֶכְֿתּ֕וֹ לְהָשִׁ֥יבֿ יָדֿ֖וֹ בִּֽנְהַר׃
[‏ד] וַיִּלְכֹּ֨דֿ דָּוִ֜דֿ מִמֶּ֗נּוּ אֶ֤לֶףֿ וּשְׁבַֿע־מֵאוֹת֙ פָּֽרָשִׁ֔ים וְעֶשְׂרִ֥ים אֶ֖לֶףֿ אִ֣ישׁ רַגְֿלִ֑י וַיְעַקֵּ֤ר דָּוִד֙ אֶתֿ־כָּל־הָרֶ֔כֶֿבֿ וַיּוֹתֵֿ֥ר מִמֶּ֖נּוּ מֵ֥אָהֿ רָֽכֶֿבֿ׃
[‏ה] וַתָּבֹֿא֙ אֲרַ֣ם דַּמֶּ֔שֶׂק לַעְזֹ֕ר לַֽהֲדַֿדְֿעֶ֖זֶר מֶ֣לֶךְֿ צוֹבָֿ֑הֿ וַיַּ֤ךְֿ דָּוִד֙ בַּֽאֲרָ֔ם עֶשְׂרִֽים־וּשְׁנַ֥יִם אֶ֖לֶףֿ אִֽישׁ׃
[‏ו] וַיָּ֨שֶׂם דָּוִ֤דֿ נְצִבִֿים֙ בַּֽאֲרַ֣ם דַּמֶּ֔שֶׂק וַתְּהִ֤י אֲרָם֙ לְדָֿוִ֔דֿ לַֽעֲבָֿדִֿ֖ים נֽוֹשְׂאֵ֣י מִנְחָ֑הֿ וַיֹּ֤שַׁע יְהֹוָה֙ אֶתֿ־דָּוִ֔דֿ בְּכֹֿ֖ל אֲשֶׁ֥ר הָלָֽךְֿ׃
[‏ז] וַיִּקַּ֣ח דָּוִ֗דֿ אֵ֚תֿ שִׁלְטֵ֣י הַזָּהָ֔בֿ אֲשֶׁ֣ר הָי֔וּ אֶ֖ל עַבְֿדֵֿ֣י הֲדַֿדְֿעָ֑זֶר וַיְבִֿיאֵ֖ם יְרֽוּשָׁלָֽ‍ִם׃
[‏ח] וּמִבֶּ֥טַח וּמִבֵּֽרֹתַֿ֖י עָרֵ֣י הֲדַֿדְֿעָ֑זֶר לָקַ֞ח הַמֶּ֧לֶךְֿ דָּוִ֛דֿ נְחֹ֖שֶׁתֿ הַרְבֵּ֥הֿ מְאֹֽדֿ׃ס
[‏ט] וַיִּשְׁמַ֕ע תֹּ֖עִי מֶ֣לֶךְֿ חֲמָ֑תֿ כִּ֚י הִכָּ֣הֿ דָֿוִ֔דֿ אֵ֖תֿ כָּל־חֵ֥יל הֲדַֿדְֿעָֽזֶר׃
[‏י] וַיִּשְׁלַ֣ח תֹּ֣עִי אֶתֿ־יֽוֹרָם־בְּנ֣וֹ אֶל־הַמֶּֽלֶךְֿ־דָּ֠וִדֿ לִשְׁאָל־ל֨וֹ לְשָׁל֜וֹם וּֽלְבָֽֿרְכ֗וֹ עַל֩ אֲשֶׁ֨ר נִלְחַ֤ם בַּֽהֲדַֿדְֿעֶ֙זֶר֙ וַיַּכֵּ֔הוּ כִּי־אִ֛ישׁ מִלְחֲמ֥וֹתֿ תֹּ֖עִי הָיָ֣הֿ הֲדַֿדְֿעָ֑זֶר וּבְֿיָד֗וֹ הָי֛וּ כְּלֵֽי־כֶֿ֥סֶףֿ וּכְֿלֵֽי־זָהָ֖בֿ וּכְֿלֵ֥י נְחֹֽשֶׁתֿ׃
[‏יא] גַּם־אֹתָ֕ם הִקְדִּ֛ישׁ הַמֶּ֥לֶךְֿ דָּוִ֖דֿ לַֽיהֹוָ֑ה עִם־הַכֶּ֤סֶףֿ וְהַזָּהָב֙ אֲשֶׁ֣ר הִקְדִּ֔ישׁ מִכָּל־הַגּוֹיִ֖ם אֲשֶׁ֥ר כִּבֵּֽשׁ׃
[‏יב] מֵֽאֲרָ֤ם וּמִמּוֹאָב֙ וּמִבְּנֵ֣י עַמּ֔וֹן וּמִפְּלִשְׁתִּ֖ים וּמֵֽעֲמָלֵ֑ק וּמִשְּׁלַ֛ל הֲדַֿדְֿעֶ֥זֶר בֶּן־רְחֹ֖בֿ מֶ֥לֶךְֿ צוֹבָֽֿהֿ׃
[‏יג] וַיַּ֤עַשׂ דָּוִד֙ שֵׁ֔ם בְּשֻׁב֕וֹ מֵֽהַכּוֹתֿ֥וֹ אֶתֿ־אֲרָ֖ם בְּגֵֿיא־מֶ֑לַח שְׁמוֹנָ֥הֿ עָשָׂ֖ר אָֽלֶףֿ׃
[‏יד] וַיָּ֨שֶׂם בֶּֽאֱד֜וֹם נְצִבִ֗ים בְּכָֿל־אֱדֿוֹם֙ שָׂ֣ם נְצִבִ֔ים וַיְהִ֥י כָֿל־אֱדֿ֖וֹם עֲבָֿדִֿ֣ים לְדָֿוִ֑דֿ וַיּ֤וֹשַׁע יְהֹוָה֙ אֶתֿ־דָּוִ֔דֿ בְּכֹֿ֖ל אֲשֶׁ֥ר הָלָֽךְֿ׃
[‏טו] וַיִּמְלֹ֥ךְֿ דָּוִ֖דֿ עַל־כָּל־יִשְׂרָאֵ֑ל וַיְהִ֣י דָֿוִ֗דֿ עֹשֶׂ֛הֿ מִשְׁפָּ֥ט וּצְדָֿקָ֖הֿ לְכָֿל־עַמּֽוֹ׃
[‏טז] וְיוֹאָ֥בֿ בֶּן־צְרוּיָ֖הֿ עַל־הַצָּבָֿ֑א וִיהֽוֹשָׁפָֿ֥ט בֶּן־אֲחִיל֖וּדֿ מַזְכִּֽיר׃
[‏יז] וְצָדֿ֧וֹק בֶּן־אֲחִיט֛וּבֿ וַֽאֲחִימֶ֥לֶךְֿ בֶּן־אֶבְֿיָתָֿ֖ר כֹּֽהֲנִ֑ים וּשְׂרָיָ֖הֿ סוֹפֵֽֿר׃
[‏יח] וּבְֿנָיָ֙הוּ֙ בֶּן־יְה֣וֹיָדָ֔ע וְהַכְּרֵתִֿ֖י וְהַפְּלֵתִֿ֑י וּבְֿנֵ֥י דָֿוִ֖דֿ כֹּֽהֲנִ֥ים הָיֽוּ׃ס

פרק ט

[‏א] וַיֹּ֣אֿמֶר דָּוִ֔דֿ הֲכִֿ֣י יֶשׁ־ע֔וֹדֿ אֲשֶׁ֥ר נוֹתַֿ֖ר לְבֵֿ֣יתֿ שָׁא֑וּל וְאֶֽעֱשֶׂ֤הֿ עִמּוֹ֙ חֶ֔סֶדֿ בַּֽעֲבֿ֖וּר יְהֽוֹנָתָֽֿן׃
[‏ב] וּלְבֵ֨יתֿ שָׁא֥וּל עֶ֙בֶֿד֙ וּשְׁמ֣וֹ צִיבָ֔א וַיִּקְרְאוּ־ל֖וֹ אֶל־דָּוִ֑דֿ וַיֹּ֨אֿמֶר הַמֶּ֧לֶךְֿ אֵלָ֛יו הַֽאַתָּ֥הֿ צִיבָֿ֖א וַיֹּ֥אֿמֶר עַבְֿדֶּֽךָֿ׃
[‏ג] וַיֹּ֣אֿמֶר הַמֶּ֗לֶךְֿ הַאֶ֨פֶֿס ע֥וֹדֿ אִישׁ֙ לְבֵֿ֣יתֿ שָׁא֔וּל וְאֶֽעֱשֶׂ֥הֿ עִמּ֖וֹ חֶ֣סֶדֿ אֱלֹהִ֑ים וַיֹּ֤אֿמֶר צִיבָֿא֙ אֶל־הַמֶּ֔לֶךְֿ ע֛וֹדֿ בֵּ֥ן לִיהוֹנָתָֿ֖ן נְכֵֿ֥הֿ רַגְֿלָֽיִם׃
[‏ד] וַיֹּֽאֿמֶר־ל֥וֹ הַמֶּ֖לֶךְֿ אֵיפֹֿ֣הֿ ה֑וּא וַיֹּ֤אֿמֶר צִיבָֿא֙ אֶל־הַמֶּ֔לֶךְֿ הִנֵּהֿ־ה֗וּא בֵּ֛יתֿ מָכִֿ֥יר בֶּן־עַמִּיאֵ֖ל בְּל֥וֹ דְֿבָֽֿר׃
[‏ה] וַיִּשְׁלַ֖ח הַמֶּ֣לֶךְֿ דָּוִ֑דֿ וַיִּקָּחֵ֗הוּ מִבֵּ֛יתֿ מָכִֿ֥יר בֶּן־עַמִּיאֵ֖ל מִלּ֥וֹ דְֿבָֽֿר׃
[‏ו] וַ֠יָּבֹֿא מְפִֿיבֹ֨שֶׁתֿ בֶּן־יְהֽוֹנָתָֿ֤ן בֶּן־שָׁאוּל֙ אֶל־דָּוִ֔דֿ וַיִּפֹּ֥ל עַל־פָּנָ֖יו וַיִּשְׁתָּ֑חוּ וַיֹּ֤אֿמֶר דָּוִד֙ מְפִֿיבֹ֔שֶׁתֿ וַיֹּ֖אֿמֶר הִנֵּ֥הֿ עַבְֿדֶּֽךָֿ׃
[‏ז] וַיֹּאֿמֶר֩ ל֨וֹ דָֿוִ֜דֿ אַל־תִּירָ֗א כִּ֣י עָשֹׂה֩ אֶֽעֱשֶׂ֨הֿ עִמְּךָֿ֥ חֶ֙סֶד֙ בַּֽעֲבֿוּר֙ יְהֽוֹנָתָֿ֣ן אָבִ֔יךָֿ וַֽהֲשִֽׁבֹֿתִֿ֣י לְךָ֔ אֶֽתֿ־כָּל־שְׂדֵֿ֖הֿ שָׁא֣וּל אָבִֿ֑יךָֿ וְאַתָּ֗הֿ תֹּ֥אֿכַֿל לֶ֛חֶם עַל־שֻׁלְחָנִ֖י תָּמִֽידֿ׃
[‏ח] וַיִּשְׁתַּ֕חוּ וַיֹּ֖אֿמֶר מֶ֣הֿ עַבְֿדֶּ֑ךָֿ כִּ֣י פָֿנִ֔יתָֿ אֶל־הַכֶּ֥לֶבֿ הַמֵּ֖תֿ אֲשֶׁ֥ר כָּמֽוֹנִי׃
[‏ט] וַיִּקְרָ֣א הַמֶּ֗לֶךְֿ אֶל־צִיבָֿ֛א נַ֥עַר שָׁא֖וּל וַיֹּ֣אֿמֶר אֵלָ֑יו כֹּל֩ אֲשֶׁ֨ר הָיָ֤הֿ לְשָׁאוּל֙ וּלְכָֿל־בֵּית֔וֹ נָתַֿ֖תִּי לְבֶֿן־אֲדֹֿנֶֽיךָֿ׃
[‏י] וְעָבַֿ֣דְֿתָּ לּ֣וֹ אֶתֿ־הָֽאֲדָֿמָ֡הֿ אַתָּה֩ וּבָֿנֶ֨יךָֿ וַֽעֲבָֿדֶ֜יךָֿ וְהֵבֵ֗אֿתָֿ וְהָיָ֨הֿ לְבֶֿן־אֲדֹֿנֶ֤יךָֿ לֶּ֙חֶם֙ וַֽאֲכָֿל֔וֹ וּמְפִֿיבֹ֙שֶׁת֙ בֶּן־אֲדֹֿנֶ֔יךָֿ יֹאֿכַֿ֥ל תָּמִ֛ידֿ לֶ֖חֶם עַל־שֻׁלְחָנִ֑י וּלְצִיבָ֗א חֲמִשָּׁ֥הֿ עָשָׂ֛ר בָּנִ֖ים וְעֶשְׂרִ֥ים עֲבָֿדִֽֿים׃
[‏יא] וַיֹּ֤אֿמֶר צִיבָֿא֙ אֶל־הַמֶּ֔לֶךְֿ כְּכֹֿל֩ אֲשֶׁ֨ר יְצַוֶּ֜הֿ אֲדֹֿנִ֤י הַמֶּ֙לֶךְ֙ אֶתֿ־עַבְֿדּ֔וֹ כֵּ֖ן יַֽעֲשֶׂ֣הֿ עַבְֿדֶּ֑ךָֿ וּמְפִֿיבֹ֗שֶׁתֿ אֹכֵֿל֙ עַל־שֻׁלְחָנִ֔י כְּאַחַ֖דֿ מִבְּנֵ֥י הַמֶּֽלֶךְֿ׃
[‏יב] וְלִמְפִֿיבֹֿ֥שֶׁתֿ בֵּן־קָטָ֖ן וּשְׁמ֣וֹ מִיכָֿ֑א וְכֹֿל֙ מוֹשַׁ֣בֿ בֵּֽיתֿ־צִיבָ֔א עֲבָֿדִֿ֖ים לִמְפִֿיבֹֽֿשֶׁתֿ׃
[‏יג] וּמְפִֿיבֹ֗שֶׁתֿ יֹשֵׁב֙ בִּיר֣וּשָׁלַ֔‍ִם כִּ֣י עַל־שֻׁלְחַ֥ן הַמֶּ֛לֶךְֿ תָּמִ֖ידֿ ה֣וּא אֹכֵֿ֑ל וְה֥וּא פִּסֵּ֖חַ שְׁתֵּ֥י רַגְֿלָֽיו׃פ

פרק י

[‏א] ‍ֽוַיְהִי֙ אַֽחֲרֵי־כֵ֔ן וַיָּ֕מָתֿ מֶ֖לֶךְֿ בְּנֵ֣י עַמּ֑וֹן וַיִּמְלֹ֛ךְֿ חָנ֥וּן בְּנ֖וֹ תַּחְתָּֽיו׃
[‏ב] וַיֹּ֨אֿמֶר דָּוִ֜דֿ אֶֽעֱשֶׂהֿ־חֶ֣סֶדֿ׀ עִם־חָנ֣וּן בֶּן־נָחָ֗שׁ כַּֽאֲשֶׁר֩ עָשָׂ֨הֿ אָבִֿ֤יו עִמָּדִֿי֙ חֶ֔סֶדֿ וַיִּשְׁלַ֨ח דָּוִ֧דֿ לְנַֽחֲמ֛וֹ בְּיַדֿ־עֲבָֿדָֿ֖יו אֶל־אָבִֿ֑יו וַיָּבֹ֙אוּ֙ עַבְֿדֵֿ֣י דָֿוִ֔דֿ אֶ֖רֶץ בְּנֵ֥י עַמּֽוֹן׃
[‏ג] וַיֹּֽאֿמְרוּ֩ שָׂרֵ֨י בְֿנֵֽי־עַמּ֜וֹן אֶל־חָנ֣וּן אֲדֹֽֿנֵיהֶ֗ם הַֽמְכַֿבֵּ֨דֿ דָּוִ֤דֿ אֶתֿ־אָבִ֙יךָ֙ בְּעֵינֶ֔יךָֿ כִּֽי־שָׁלַ֥ח לְךָֿ֖ מְנַֽחֲמִ֑ים הֲ֠לוֹא בַּֽעֲב֞וּר חֲק֤וֹר אֶתֿ־הָעִיר֙ וּלְרַגְּלָ֣הּ וּלְהָפְֿכָ֔הּ שָׁלַ֥ח דָּוִ֛דֿ אֶתֿ־עֲבָֿדָֿ֖יו אֵלֶֽיךָֿ׃
[‏ד] וַיִּקַּ֨ח חָנ֜וּן אֶתֿ־עַבְֿדֵֿ֣י דָֿוִ֗דֿ וַיְגַֿלַּח֙ אֶתֿ־חֲצִ֣י זְקָנָ֔ם וַיִּכְֿרֹ֧תֿ אֶתֿ־מַדְֿוֵיהֶ֛ם בַּחֵ֖צִי עַ֣דֿ שְׁתֽֿוֹתֵֿיהֶ֑ם וַֽיְשַׁלְּחֵֽם׃
[‏ה] וַיַּגִּ֤דֿוּ לְדָֿוִד֙ וַיִּשְׁלַ֣ח לִקְרָאֿתָ֔ם כִּֽי־הָי֥וּ הָֽאֲנָשִׁ֖ים נִכְֿלָמִ֣ים מְאֹ֑דֿ וַיֹּ֤אֿמֶר הַמֶּ֙לֶךְ֙ שְׁבֿ֣וּ בִֽֿירֵח֔וֹ עַדֿ־יְצַמַּ֥ח זְקַנְכֶֿ֖ם וְשַׁבְֿתֶּֽם׃
[‏ו] וַיִּרְאוּ֙ בְּנֵ֣י עַמּ֔וֹן כִּ֥י נִבְֿאֲשׁ֖וּ בְּדָֿוִ֑דֿ וַיִּשְׁלְח֣וּ בְֿנֵֽי־עַמּ֡וֹן וַיִּשְׂכְּרוּ֩ אֶתֿ־אֲרַ֨ם בֵּֽיתֿ־רְח֜וֹבֿ וְאֶתֿ־אֲרַ֣ם צוֹבָ֗א עֶשְׂרִ֥ים אֶ֙לֶף֙ רַגְֿלִ֔י וְאֶתֿ־מֶ֤לֶךְֿ מַֽעֲכָֿה֙ אֶ֣לֶףֿ אִ֔ישׁ וְאִ֣ישׁ ט֔וֹבֿ שְׁנֵֽים־עָשָׂ֥ר אֶ֖לֶףֿ אִֽישׁ׃
[‏ז] וַיִּשְׁמַ֖ע דָּוִ֑דֿ וַיִּשְׁלַח֙ אֶתֿ־יוֹאָ֔בֿ וְאֵ֥תֿ כָּל־הַצָּבָֿ֖א הַגִּבֹּרִֽים׃
[‏ח] וַיֵּֽצְאוּ֙ בְּנֵ֣י עַמּ֔וֹן וַיַּֽעַרְכֿ֥וּ מִלְחָמָ֖הֿ פֶּ֣תַֿח הַשָּׁ֑עַר וַֽאֲרַ֨ם צוֹבָֿ֤א וּרְחוֹב֙ וְאִֽישׁ־ט֣וֹבֿ וּמַֽעֲכָ֔הֿ לְבַֿדָּ֖ם בַּשָּׂדֶֽֿהֿ׃
[‏ט] וַיַּ֣רְא יוֹאָ֗בֿ כִּי־הָֽיְתָֿ֤הֿ אֵלָיו֙ פְּנֵ֣י הַמִּלְחָמָ֔הֿ מִפָּנִ֖ים וּמֵֽאָח֑וֹר וַיִּבְֿחַ֗ר מִכֹּל֙ בְּחוּרֵ֣י בישְרא֔ל וַֽיַּֽעֲרֹ֖ךְֿ לִקְרַ֥אֿתֿ אֲרָֽם׃
[‏י] וְאֵת֙ יֶ֣תֶֿר הָעָ֔ם נָתַ֕ן בְּיַ֖דֿ אַבְֿשַׁ֣י אָחִ֑יו וַֽיַּֽעֲרֹ֕ךְֿ לִקְרַ֖אֿתֿ בְּנֵ֥י עַמּֽוֹן׃
[‏יא] וַיֹּ֗אֿמֶר אִם־תֶּֽחֱזַ֤ק אֲרָם֙ מִמֶּ֔נִּי וְהָיִ֥תָֿהֿ לִּ֖י לִֽישׁוּעָ֑הֿ וְאִם־בְּנֵ֤י עַמּוֹן֙ יֶֽחֱזְק֣וּ מִמְּךָ֔ וְהָֽלַכְֿתִּ֖י לְהוֹשִׁ֥יעַ לָֽךְֿ׃
[‏יב] חֲזַ֤ק וְנִתְֿחַזַּק֙ בְּעַדֿ־עַמֵּ֔נוּ וּבְֿעַ֖דֿ עָרֵ֣י אֱלֹהֵ֑ינוּ וַֽיהֹוָ֔ה יַֽעֲשֶׂ֥הֿ הַטּ֖וֹבֿ בְּעֵינָֽיו׃
[‏יג] וַיִּגַּ֣שׁ יוֹאָ֗בֿ וְהָעָם֙ אֲשֶׁ֣ר עִמּ֔וֹ לַמִּלְחָמָ֖הֿ בַּֽאֲרָ֑ם וַיָּנֻ֖סוּ מִפָּנָֽיו׃
[‏יד] וּבְֿנֵ֨י עַמּ֤וֹן רָאוּ֙ כִּי־נָ֣ס אֲרָ֔ם וַיָּנֻ֙סוּ֙ מִפְּנֵ֣י אֲבִֿישַׁ֔י וַיָּבֹֿ֖אוּ הָעִ֑יר וַיָּ֣שָׁבֿ יוֹאָ֗בֿ מֵעַל֙ בְּנֵ֣י עַמּ֔וֹן וַיָּבֹֿ֖א יְרֽוּשָׁלָֽ‍ִם׃
[‏טו] וַיַּ֣רְא אֲרָ֔ם כִּ֥י נִגַּ֖ףֿ לִפְֿנֵ֣י יִשְׂרָאֵ֑ל וַיֵּאָֽסְפֿ֖וּ יָֽחַדֿ׃
[‏טז] וַיִּשְׁלַ֣ח הֲדַֿדְֿעֶ֗זֶר וַיֹּצֵ֤א אֶתֿ־אֲרָם֙ אֲשֶׁר֙ מֵעֵ֣בֶֿר הַנָּהָ֔ר וַיָּבֹֿ֖אוּ חֵילָ֑ם וְשׁוֹבַֿ֛ךְֿ שַׂר־צְבָֿ֥א הֲדַֿדְֿעֶ֖זֶר לִפְֿנֵיהֶֽם׃
[‏יז] וַיֻּגַּ֣דֿ לְדָֿוִ֗דֿ וַיֶּֽאֱסֹ֤ףֿ אֶתֿ־כָּל־יִשְׂרָאֵל֙ וַיַּֽעֲבֹֿ֣ר אֶתֿ־הַיַּרְדֵּ֔ן וַיָּבֹֿ֖א חֵלָ֑אֿמָהֿ וַיַּֽעַרְכֿ֤וּ אֲרָם֙ לִקְרַ֣אֿתֿ דָּוִ֔דֿ וַיִּֽלָּֽחֲמ֖וּ עִמּֽוֹ׃
[‏יח] וַיָּ֣נָס אֲרָם֘ מִפְּנֵ֣י יִשְׂרָאֵל֒ וַיַּֽהֲרֹ֨גֿ דָּוִ֜דֿ מֵֽאֲרָ֗ם שְׁבַֿ֤ע מֵאוֹת֙ רֶ֔כֶֿבֿ וְאַרְבָּעִ֥ים אֶ֖לֶףֿ פָּֽרָשִׁ֑ים וְאֵ֨תֿ שׁוֹבַֿ֧ךְֿ שַׂר־צְבָֿא֛וֹ הִכָּ֖הֿ וַיָּ֥מָתֿ שָֽׁם׃
[‏יט] וַיִּרְא֨וּ כָֽֿל־הַמְּלָכִ֜ים עַבְֿדֵֿ֣י הֲדַֿדְֿעֶ֗זֶר כִּ֤י נִגְּפֿוּ֙ לִפְֿנֵ֣י יִשְׂרָאֵ֔ל וַיַּשְׁלִ֥מוּ אֶתֿ־יִשְׂרָאֵ֖ל וַיַּֽעַבְֿדֿ֑וּם וַיִּֽרְא֣וּ אֲרָ֔ם לְהוֹשִׁ֥יעַ ע֖וֹדֿ אֶתֿ־בְּנֵ֥י עַמּֽוֹן׃ס

פרק יא

[‏א] וַיְהִי֩ לִתְֿשׁוּבַ֨תֿ הַשָּׁנָ֜הֿ לְעֵ֣תֿ׀ צֵ֣אֿתֿ הַמַּלְאֿכִ֗ים וַיִּשְׁלַ֣ח דָּוִ֡דֿ אֶתֿ־יוֹאָב֩ וְאֶתֿ־עֲבָֿדָ֨יו עִמּ֜וֹ וְאֶתֿ־כָּל־יִשְׂרָאֵ֗ל וַיַּשְׁחִ֙תֿוּ֙ אֶתֿ־בְּנֵ֣י עַמּ֔וֹן וַיָּצֻ֖רוּ עַל־רַבָּ֑הֿ וְדָֿוִ֖דֿ יוֹשֵׁ֥בֿ בִּירֽוּשָׁלָֽ‍ִם׃ס
[‏ב] וַיְהִ֣י׀ לְעֵ֣תֿ הָעֶ֗רֶבֿ וַיָּ֨קָם דָּוִ֜דֿ מֵעַ֤ל מִשְׁכָּבֿוֹ֙ וַיִּתְֿהַלֵּךְ֙ עַל־גַּ֣גֿ בֵּֽיתֿ־הַמֶּ֔לֶךְֿ וַיַּ֥רְא אִשָּׁ֛הֿ רֹחֶ֖צֶתֿ מֵעַ֣ל הַגָּ֑גֿ וְהָ֣אִשָּׁ֔הֿ טוֹבַֿ֥תֿ מַרְאֶ֖הֿ מְאֹֽדֿ׃
[‏ג] וַיִּשְׁלַ֣ח דָּוִ֔דֿ וַיִּדְֿרֹ֖שׁ לָֽאִשָּׁ֑הֿ וַיֹּ֗אֿמֶר הֲלוֹא־זֹאֿת֙ בַּתֿ־שֶׁ֣בַֿע בַּתֿ־אֱלִיעָ֔ם אֵ֖שֶׁתֿ אֽוּרִיָּ֥הֿ הַֽחִתִּֽי׃
[‏ד] וַיִּשְׁלַח֩ דָּוִ֨דֿ מַלְאָכִ֜ים וַיִּקָּחֶ֗הָ וַתָּבֿ֤וֹא אֵלָיו֙ וַיִּשְׁכַּ֣בֿ עִמָּ֗הּ וְהִ֥יא מִתְֿקַדֶּ֖שֶׁתֿ מִטֻּמְאָתָֿ֑הּ וַתָּ֖שָׁבֿ אֶל־בֵּיתָֽֿהּ׃
[‏ה] וַתַּ֖הַר הָֽאִשָּׁ֑הֿ וַתִּשְׁלַח֙ וַתַּגֵּ֣דֿ לְדָֿוִ֔דֿ וַתֹּ֖אֿמֶר הָרָ֥הֿ אָנֹֽכִֿי׃
[‏ו] וַיִּשְׁלַ֤ח דָּוִד֙ אֶל־יוֹאָ֔בֿ שְׁלַ֣ח אֵלַ֔י אֶתֿ־אֽוּרִיָּ֖הֿ הַֽחִתִּ֑י וַיִּשְׁלַ֥ח יוֹאָ֛בֿ אֶתֿ־אֽוּרִיָּ֖הֿ אֶל־דָּוִֽדֿ׃
[‏ז] וַיָּבֹֿ֥א אֽוּרִיָּ֖הֿ אֵלָ֑יו וַיִּשְׁאַ֣ל דָּוִ֗דֿ לִשְׁל֤וֹם יוֹאָב֙ וְלִשְׁל֣וֹם הָעָ֔ם וְלִשְׁל֖וֹם הַמִּלְחָמָֽהֿ׃
[‏ח] וַיֹּ֤אֿמֶר דָּוִד֙ לְא֣וּרִיָּ֗הֿ רֵ֥דֿ לְבֵֽֿיתְֿךָֿ֖ וּרְחַ֣ץ רַגְֿלֶ֑יךָֿ וַיֵּצֵ֤א אֽוּרִיָּה֙ מִבֵּ֣יתֿ הַמֶּ֔לֶךְֿ וַתֵּצֵ֥א אַֽחֲרָ֖יו מַשְׂאַ֥תֿ הַמֶּֽלֶךְֿ׃
[‏ט] וַיִּשְׁכַּ֣בֿ אֽוּרִיָּ֗הֿ פֶּ֚תַֿח בֵּ֣יתֿ הַמֶּ֔לֶךְֿ אֵ֖תֿ כָּל־עַבְֿדֵֿ֣י אֲדֹֿנָ֑יו וְלֹ֥א יָרַ֖דֿ אֶל־בֵּיתֽֿוֹ׃
[‏י] וַיַּגִּ֤דֿוּ לְדָֿוִד֙ לֵאֿמֹ֔ר לֹֽא־יָרַ֥דֿ אֽוּרִיָּ֖הֿ אֶל־בֵּיתֿ֑וֹ וַיֹּ֨אֿמֶר דָּוִ֜דֿ אֶל־אֽוּרִיָּ֗הֿ הֲל֤וֹא מִדֶּ֙רֶךְ֙ אַתָּ֣הֿ בָ֔א מַדּ֖וּעַ לֹֽא־יָרַ֥דְֿתָּ אֶל־בֵּיתֶֽֿךָֿ׃
[‏יא] וַיֹּ֨אֿמֶר אֽוּרִיָּ֜הֿ אֶל־דָּוִ֗דֿ הָֽ֠אָרוֹן וְיִשְׂרָאֵ֨ל וִֽיהוּדָ֜הֿ יֹֽשְׁבִֿ֣ים בַּסֻּכּ֗וֹתֿ וַֽאֿדֹֿנִ֨י יוֹאָ֜בֿ וְעַבְֿדֵֿ֤י אֲדֹֿנִ֨י עַל־פְּנֵ֤י הַשָּׂדֶֿה֙ חֹנִ֔ים וַֽאֲנִ֞י אָבֿ֧וֹא אֶל־בֵּיתִֿ֛י לֶֽאֱכֹֿ֥ל וְלִשְׁתּ֖וֹתֿ וְלִשְׁכַּ֣בֿ עִם־אִשְׁתִּ֑י חַיֶּ֙ךָ֙ וְחֵ֣י נַפְֿשֶׁ֔ךָֿ אִֽם־אֶֽעֱשֶׂ֖הֿ אֶתֿ־הַדָּבָֿ֥ר הַזֶּֽהֿ׃
[‏יב] וַיֹּ֨אֿמֶר דָּוִ֜דֿ אֶל־אֽוּרִיָּ֗הֿ שֵׁ֥בֿ בָּזֶ֛הֿ גַּם־הַיּ֖וֹם וּמָחָ֣ר אֲשַׁלְּחֶ֑ךָּ וַיֵּ֨שֶׁבֿ אֽוּרִיָּ֧הֿ בִֿירֽוּשָׁלַ֛‍ִם בַּיּ֥וֹם הַה֖וּא וּמִֽמָּֽחֳרָֽתֿ׃
[‏יג] וַיִּקְרָא־ל֣וֹ דָֿוִ֗דֿ וַיֹּ֧אֿכַֿל לְפָֿנָ֛יו וַיֵּ֖שְׁתְּ וַֽיְשַׁכְּרֵ֑הוּ וַיֵּצֵ֣א בָֿעֶ֗רֶבֿ לִשְׁכַּ֤בֿ בְּמִשְׁכָּבֿוֹ֙ עִם־עַבְֿדֵֿ֣י אֲדֹֿנָ֔יו וְאֶל־בֵּיתֿ֖וֹ לֹ֥א יָרָֽדֿ׃
[‏יד] וַיְהִ֣י בַֿבֹּ֔קֶר וַיִּכְֿתֹּ֥בֿ דָּוִ֛דֿ סֵ֖פֶֿר אֶל־יוֹאָ֑בֿ וַיִּשְׁלַ֖ח בְּיַ֥דֿ אֽוּרִיָּֽהֿ׃
[‏טו] וַיִּכְֿתֹּ֥בֿ בַּסֵּ֖פֶֿר לֵאֿמֹ֑ר הָבֿ֣וּ אֶתֿ־אֽוּרִיָּ֗הֿ אֶל־מוּל֙ פְּנֵ֤י הַמִּלְחָמָה֙ הַֽחֲזָקָ֔הֿ וְשַׁבְֿתֶּ֥ם מֵאַֽחֲרָ֖יו וְנִכָּ֥הֿ וָמֵֽתֿ׃ס
[‏טז] וַיְהִ֕י בִּשְׁמ֥וֹר יוֹאָ֖בֿ אֶל־הָעִ֑יר וַיִּתֵּן֙ אֶתֿ־א֣וּרִיָּ֔הֿ אֶל־הַמָּקוֹם֙ אֲשֶׁ֣ר יָדַ֔ע כִּ֥י אַנְשֵׁי־חַ֖יִל שָֽׁם׃
[‏יז] וַיֵּ֨צְא֜וּ אַנְשֵׁ֤י הָעִיר֙ וַיִּלָּֽחֲמ֣וּ אֶתֿ־יוֹאָ֔בֿ וַיִּפֹּ֥ל מִן־הָעָ֖ם מֵֽעַבְֿדֵֿ֣י דָֿוִ֑דֿ וַיָּ֕מָתֿ גַּ֖ם אֽוּרִיָּ֥הֿ הַֽחִתִּֽי׃
[‏יח] וַיִּשְׁלַ֖ח יוֹאָ֑בֿ וַיַּגֵּ֣דֿ לְדָֿוִ֔דֿ אֶתֿ־כָּל־דִּבְֿרֵ֖י הַמִּלְחָמָֽהֿ׃
[‏יט] וַיְצַ֥ו אֶתֿ־הַמַּלְאָ֖ךְֿ לֵאֿמֹ֑ר כְּכַֿלּֽוֹתְֿךָ֗ אֵ֛תֿ כָּל־דִּבְֿרֵ֥י הַמִּלְחָמָ֖הֿ לְדַֿבֵּ֥ר אֶל־הַמֶּֽלֶךְֿ׃
[‏כ] וְהָיָ֗הֿ אִֽם־תַּֽעֲלֶה֙ חֲמַ֣תֿ הַמֶּ֔לֶךְֿ וְאָמַ֣ר לְךָ֔ מַדּ֛וּעַ נִגַּשְׁתֶּ֥ם אֶל־הָעִ֖יר לְהִלָּחֵ֑ם הֲל֣וֹא יְדַֿעְתֶּ֔ם אֵ֥תֿ אֲשֶׁר־יֹר֖וּ מֵעַ֥ל הַחוֹמָֽהֿ׃
[‏כא] מִֽי־הִכָּ֞הֿ אֶתֿ־אֲבִֿימֶ֣לֶךְֿ בֶּן־יְרֻבֶּ֗שֶׁתֿ הֲלֽוֹא־אִשָּׁ֡הֿ הִשְׁלִ֣יכָֿהֿ עָלָיו֩ פֶּ֨לַח רֶ֜כֶֿבֿ מֵעַ֤ל הַֽחוֹמָה֙ וַיָּ֣מָתֿ בְּתֵֿבֵ֔ץ לָ֥מָּהֿ נִגַּשְׁתֶּ֖ם אֶל־הַֽחוֹמָ֑הֿ וְאָ֣מַרְתָּ֔ גַּ֗ם עַבְֿדְּךָֿ֛ אֽוּרִיָּ֥הֿ הַֽחִתִּ֖י מֵֽתֿ׃
[‏כב] וַיֵּ֖לֶךְֿ הַמַּלְאָ֑ךְֿ וַיָּבֹֿא֙ וַיַּגֵּ֣דֿ לְדָֿוִ֔דֿ אֵ֛תֿ כָּל־אֲשֶׁ֥ר שְׁלָח֖וֹ יוֹאָֽבֿ׃
[‏כג] וַיֹּ֤אֿמֶר הַמַּלְאָךְ֙ אֶל־דָּוִ֔דֿ כִּי־גָֽֿבְֿר֤וּ עָלֵ֙ינוּ֙ הָֽאֲנָשִׁ֔ים וַיֵּֽצְא֥וּ אֵלֵ֖ינוּ הַשָּׂדֶֿ֑הֿ וַנִּֽהְיֶ֥הֿ עֲלֵיהֶ֖ם עַדֿ־פֶּ֥תַֿח הַשָּֽׁעַר׃
[‏כד] ויר֨או המור֤אים אֶל־עֲבָֿדֶ֙ךָ֙ מֵעַ֣ל הַחוֹמָ֔הֿ וַיָּמ֖וּתֿוּ מֵֽעַבְֿדֵֿ֣י הַמֶּ֑לֶךְֿ וְגַ֗ם עַבְֿדְּךָֿ֛ אֽוּרִיָּ֥הֿ הַֽחִתִּ֖י מֵֽתֿ׃ס
[‏כה] וַיֹּ֨אֿמֶר דָּוִ֜דֿ אֶל־הַמַּלְאָ֗ךְֿ כֹּֽהֿ־תֹֿאֿמַ֤ר אֶל־יוֹאָב֙ אַל־יֵרַ֤ע בְּעֵינֶ֙יךָ֙ אֶתֿ־הַדָּבָֿ֣ר הַזֶּ֔הֿ כִּֽי־כָֿזֹ֥הֿ וְכָֿזֶ֖הֿ תֹּאֿכַֿ֣ל הֶחָ֑רֶבֿ הַֽחֲזֵ֨ק מִלְחַמְתְּךָֿ֧ אֶל־הָעִ֛יר וְהָרְסָ֖הּ וְחַזְּקֵֽהוּ׃
[‏כו] וַתִּשְׁמַע֙ אֵ֣שֶׁתֿ אֽוּרִיָּ֔הֿ כִּי־מֵ֖תֿ אֽוּרִיָּ֣הֿ אִישָׁ֑הּ וַתִּסְפֹּ֖דֿ עַל־בַּעְלָֽהּ׃
[‏כז] וַיַּֽעֲבֹֿ֣ר הָאֵ֗בֶֿל וַיִּשְׁלַ֨ח דָּוִ֜דֿ וַיַּֽאַסְפָֿ֤הּ אֶל־בֵּיתֿוֹ֙ וַתְּהִי־ל֣וֹ לְאִשָּׁ֔הֿ וַתֵּ֥לֶדֿ ל֖וֹ בֵּ֑ן וַיֵּ֧רַע הַדָּבָֿ֛ר אֲשֶׁר־עָשָׂ֥הֿ דָֿוִ֖דֿ בְּעֵינֵ֥י יְהֹוָֽה׃ס

פרק יב

[‏א] וַיִּשְׁלַ֧ח יְהֹוָ֛ה אֶתֿ־נָתָֿ֖ן אֶל־דָּוִ֑דֿ וַיָּבֹֿ֣א אֵלָ֗יו וַיֹּ֤אֿמֶר לוֹ֙ שְׁנֵ֣י אֲנָשִׁ֗ים הָיוּ֙ בְּעִ֣יר אֶחָ֔תֿ אֶחָ֥דֿ עָשִׁ֖יר וְאֶחָ֥דֿ רָֽאֿשׁ׃
[‏ב] לְעָשִׁ֗יר הָיָ֛הֿ צֹ֥אֿן וּבָֿקָ֖ר הַרְבֵּ֥הֿ מְאֹֽדֿ׃
[‏ג] וְלָרָ֣שׁ אֵֽין־כֹּ֗ל כִּי֩ אִם־כִּבְֿשָׂ֨הֿ אַחַ֤תֿ קְטַנָּה֙ אֲשֶׁ֣ר קָנָ֔הֿ וַיְחַיֶּ֕הָ וַתִּגְֿדַּ֥ל עִמּ֛וֹ וְעִם־בָּנָ֖יו יַחְדָּ֑ו מִפִּתּ֨וֹ תֹֿאֿכַ֜ל וּמִכֹּס֤וֹ תִֿשְׁתֶּה֙ וּבְֿחֵיק֣וֹ תִֿשְׁכָּ֔בֿ וַתְּהִי־ל֖וֹ כְּבַֽֿתֿ׃
[‏ד] וַיָּ֣בֹֿא הֵלֶךְ֘ לְאִ֣ישׁ הֶֽעָשִׁיר֒ וַיַּחְמֹ֗ל לָקַ֤חַתֿ מִצֹּאֿנוֹ֙ וּמִבְּקָר֔וֹ לַֽעֲשׂ֕וֹתֿ לָאֹרֵ֖חַ הַבָּא־ל֑וֹ וַיִּקַּ֗ח אֶתֿ־כִּבְֿשַׂת֙ הָאִ֣ישׁ הָרָ֔אֿשׁ וַֽיַּֽעֲשֶׂ֔הָ לָאִ֖ישׁ הַבָּ֥א אֵלָֽיו׃
[‏ה] וַיִּֽחַר־אַ֥ףֿ דָּוִ֛דֿ בָּאִ֖ישׁ מְאֹ֑דֿ וַיֹּ֙אֿמֶר֙ אֶל־נָתָ֔ן חַי־יְהֹוָ֕ה כִּ֣י בֶֿן־מָ֔וֶתֿ הָאִ֖ישׁ הָֽעֹשֶׂ֥הֿ זֹֽאֿתֿ׃
[‏ו] וְאֶתֿ־הַכִּבְֿשָׂ֖הֿ יְשַׁלֵּ֣ם אַרְבַּעְתָּ֑יִם עֵ֗קֶבֿ אֲשֶׁ֤ר עָשָׂה֙ אֶתֿ־הַדָּבָֿ֣ר הַזֶּ֔הֿ וְעַ֖ל אֲשֶׁ֥ר לֹֽא־חָמָֽל׃ס
[‏ז] וַיֹּ֧אֿמֶר נָתָֿ֛ן אֶל־דָּוִ֖דֿ אַתָּ֣הֿ הָאִ֑ישׁ כֹּֽהֿ־אָמַ֨ר יְהֹוָ֜ה אֱלֹהֵ֣י יִשְׂרָאֵ֗ל אָֽנֹכִ֞י מְשַׁחְתִּ֤יךָֿ לְמֶ֙לֶךְ֙ עַל־יִשְׂרָאֵ֔ל וְאָֽנֹכִֿ֥י הִצַּלְתִּ֖יךָֿ מִיַּ֥דֿ שָׁאֽוּל׃
[‏ח] וָֽאֶתְּנָ֨הֿ לְךָ֜ אֶתֿ־בֵּ֣יתֿ אֲדֹֿנֶ֗יךָֿ וְאֶתֿ־נְשֵׁ֤י אֲדֹֿנֶ֙יךָ֙ בְּחֵיקֶ֔ךָֿ וָֽאֶתְּנָ֣הֿ לְךָ֔ אֶתֿ־בֵּ֥יתֿ יִשְׂרָאֵ֖ל וִֽיהוּדָֿ֑הֿ וְאִ֨ם־מְעָ֔ט וְאֹסִ֥פָֿהֿ לְּךָֿ֖ כָּהֵ֥נָּהֿ וְכָֿהֵֽנָּהֿ׃
[‏ט] מַדּ֜וּעַ בָּזִ֣יתָ׀ אֶתֿ־דְּבַֿ֣ר יְהֹוָ֗ה לַֽעֲשׂ֣וֹתֿ הָרַע֘ בעינו֒ אֵ֣תֿ אֽוּרִיָּ֤הֿ הַֽחִתִּי֙ הִכִּ֣יתָֿ בַֿחֶ֔רֶבֿ וְאֶ֨תֿ־אִשְׁתּ֔וֹ לָקַ֥חְתָּ לְּךָֿ֖ לְאִשָּׁ֑הֿ וְאֹתֿ֣וֹ הָרַ֔גְֿתָּ בְּחֶ֖רֶבֿ בְּנֵ֥י עַמּֽוֹן׃
[‏י] וְעַתָּ֗הֿ לֹֽא־תָֿס֥וּר חֶ֛רֶבֿ מִבֵּֽיתְֿךָֿ֖ עַדֿ־עוֹלָ֑ם עֵ֚קֶבֿ כִּ֣י בְֿזִתָ֔נִי וַתִּקַּ֗ח אֶתֿ־אֵ֙שֶׁת֙ אֽוּרִיָּ֣הֿ הַֽחִתִּ֔י לִֽהְי֥וֹתֿ לְךָֿ֖ לְאִשָּֽׁהֿ׃ס
[‏יא] כֹּ֣הֿ׀ אָמַ֣ר יְהֹוָ֗ה הִנְנִי֩ מֵקִ֨ים עָלֶ֤יךָֿ רָעָה֙ מִבֵּיתֶ֔ךָֿ וְלָֽקַחְתִּ֤י אֶתֿ־נָשֶׁ֙יךָ֙ לְעֵינֶ֔יךָֿ וְנָֽתַֿתִּ֖י לְרֵעֶ֑יךָֿ וְשָׁכַֿב֙ עִם־נָשֶׁ֔יךָֿ לְעֵינֵ֖י הַשֶּׁ֥מֶשׁ הַזֹּֽאֿתֿ׃
[‏יב] כִּ֥י אַתָּ֖הֿ עָשִׂ֣יתָֿ בַֿסָּ֑תֶֿר וַֽאֲנִ֗י אֶֽעֱשֶׂה֙ אֶתֿ־הַדָּבָֿ֣ר הַזֶּ֔הֿ נֶ֥גֶֿדֿ כָּל־יִשְׂרָאֵ֖ל וְנֶ֥גֶֿדֿ הַשָּֽׁמֶשׁ׃ס
[‏יג] וַיֹּ֤אֿמֶר דָּוִד֙ אֶל־נָתָ֔ן חָטָ֖אֿתִֿי לַֽיהֹוָ֑ה ס וַיֹּ֨אֿמֶר נָתָ֜ן אֶל־דָּוִ֗דֿ גַּם־יְהֹוָ֛ה הֶֽעֱבִֿ֥יר חַטָּֽאֿתְֿךָֿ֖ לֹ֥א תָֿמֽוּתֿ׃
[‏יד] אֶ֗פֶֿס כִּֽי־נִאֵ֤ץ נִאַ֙צְתָּ֙ אֶתֿ־אֹֽיְבֵֿ֣י יְהֹוָ֔ה בַּדָּבָֿ֖ר הַזֶּ֑הֿ גַּ֗ם הַבֵּ֛ן הַיִּלּ֥וֹדֿ לְךָֿ֖ מ֥וֹתֿ יָמֽוּתֿ׃
[‏טו] וַיֵּ֥לֶךְֿ נָתָֿ֖ן אֶל־בֵּיתֿ֑וֹ וַיִּגֹּ֣ףֿ יְהֹוָ֗ה אֶתֿ־הַיֶּ֜לֶדֿ אֲשֶׁ֨ר יָֽלְדָֿ֧הֿ אֵֽשֶׁתֿ־אֽוּרִיָּ֛הֿ לְדָֿוִ֖דֿ וַיֵּֽאָנַֽשׁ׃
[‏טז] וַיְבַֿקֵּ֥שׁ דָּוִ֛דֿ אֶתֿ־הָֽאֱלֹהִ֖ים בְּעַ֣דֿ הַנָּ֑עַר וַיָּ֤צָם דָּוִד֙ צ֔וֹם וּבָֿ֥א וְלָ֖ן וְשָׁכַֿ֥בֿ אָֽרְצָהֿ׃
[‏יז] וַיָּקֻ֜מוּ זִקְנֵ֤י בֵֿיתֿוֹ֙ עָלָ֔יו לַֽהֲקִימ֖וֹ מִן־הָאָ֑רֶץ וְלֹ֣א אָבָ֔הֿ וְלֹֽא־בָֿרָ֥א אִתָּ֖ם לָֽחֶם׃
[‏יח] וַיְהִ֛י בַּיּ֥וֹם הַשְּׁבִֿיעִ֖י וַיָּ֣מָתֿ הַיָּ֑לֶדֿ וַיִּֽרְאוּ֩ עַבְֿדֵ֨י דָֿוִ֜דֿ לְהַגִּ֥ידֿ ל֣וֹ׀ כִּי־מֵ֣תֿ הַיֶּ֗לֶדֿ כִּ֤י אָֽמְרוּ֙ הִנֵּה֩ בִֿהְי֨וֹתֿ הַיֶּ֜לֶדֿ חַ֗י דִּבַּ֤רְנוּ אֵלָיו֙ וְלֹֽא־שָׁמַ֣ע בְּקוֹלֵ֔נוּ וְאֵ֨יךְֿ נֹאֿמַ֥ר אֵלָ֛יו מֵ֥תֿ הַיֶּ֖לֶדֿ וְעָשָׂ֥הֿ רָעָֽהֿ׃
[‏יט] וַיַּ֣רְא דָּוִ֗דֿ כִּ֤י עֲבָֿדָֿיו֙ מִֽתְֿלַֽחֲשִׁ֔ים וַיָּ֥בֶֿן דָּוִ֖דֿ כִּ֣י מֵ֣תֿ הַיָּ֑לֶדֿ וַיֹּ֨אֿמֶר דָּוִ֧דֿ אֶל־עֲבָֿדָֿ֛יו הֲמֵ֥תֿ הַיֶּ֖לֶדֿ וַיֹּ֥אֿמְרוּ מֵֽתֿ׃
[‏כ] וַיָּקָם֩ דָּוִ֨דֿ מֵֽהָאָ֜רֶץ וַיִּרְחַ֣ץ וַיָּ֗סֶךְֿ וַיְחַלֵּף֙ שִׂמְלֹתֿוֹ וַיָּבֹֿ֥א בֵֽֿיתֿ־יְהֹוָ֖ה וַיִּשְׁתָּ֑חוּ וַיָּבֹֿא֙ אֶל־בֵּית֔וֹ וַיִּשְׁאַ֕ל וַיָּשִׂ֥ימוּ ל֛וֹ לֶ֖חֶם וַיֹּאֿכַֽֿל׃
[‏כא] וַיֹּֽאֿמְר֤וּ עֲבָֿדָֿיו֙ אֵלָ֔יו מָֽהֿ־הַדָּבָֿ֥ר הַזֶּ֖הֿ אֲשֶׁ֣ר עָשִׂ֑יתָֿהֿ בַּֽעֲב֞וּר הַיֶּ֤לֶדֿ חַי֙ צַ֣מְתָּ וַתֵּ֔בְֿךְּ וְכַֽֿאֲשֶׁר֙ מֵ֣תֿ הַיֶּ֔לֶדֿ קַ֖מְתָּ וַתֹּ֥אֿכַֿל לָֽחֶם׃
[‏כב] וַיֹּ֕אֿמֶר בְּעוֹד֙ הַיֶּ֣לֶדֿ חַ֔י צַ֖מְתִּי וָֽאֶבְֿכֶּ֑הֿ כִּ֤י אָמַ֙רְתִּי֙ מִ֣י יוֹדֵ֔עַ יחנ֥ני יְהֹוָ֖ה וְחַ֥י הַיָּֽלֶדֿ׃
[‏כג] וְעַתָּ֣הֿ׀ מֵ֗תֿ לָ֤מָּהֿ זֶּה֙ אֲנִ֣י צָ֔ם הַאוּכַֿ֥ל לַֽהֲשִׁיבֿ֖וֹ ע֑וֹדֿ אֲנִי֙ הֹלֵ֣ךְֿ אֵלָ֔יו וְה֖וּא לֹֽא־יָשׁ֥וּבֿ אֵלָֽי׃
[‏כד] וַיְנַחֵ֣ם דָּוִ֗דֿ אֵ֚תֿ בַּתֿ־שֶׁ֣בַֿע אִשְׁתּ֔וֹ וַיָּבֹֿ֥א אֵלֶ֖יהָ וַיִּשְׁכַּ֣בֿ עִמָּ֑הּ וַתֵּ֣לֶדֿ בֵּ֗ן וַיִּקְרָ֤א אֶתֿ־שְׁמוֹ֙ שְׁלֹמֹ֔הֿ וַֽיהֹוָ֖ה אֲהֵבֽֿוֹ׃
[‏כה] וַיִּשְׁלַ֗ח בְּיַד֙ נָתָֿ֣ן הַנָּבִ֔יא וַיִּקְרָ֥א אֶתֿ־שְׁמ֖וֹ יְדִֿ֣ידְֿיָ֑הּ בַּֽעֲבֿ֖וּר יְהֹוָֽה׃ס
[‏כו] וַיִּלָּ֣חֶם יוֹאָ֔בֿ בְּרַבַּ֖תֿ בְּנֵ֣י עַמּ֑וֹן וַיִּלְכֹּ֖דֿ אֶתֿ־עִ֥יר הַמְּלוּכָֽֿהֿ׃
[‏כז] וַיִּשְׁלַ֥ח יוֹאָ֛בֿ מַלְאָכִֿ֖ים אֶל־דָּוִ֑דֿ וַיֹּ֙אֿמֶר֙ נִלְחַ֣מְתִּי בְֿרַבָּ֔הֿ גַּם־לָכַֿ֖דְֿתִּי אֶתֿ־עִ֥יר הַמָּֽיִם׃
[‏כח] וְעַתָּ֗הֿ אֱסֹף֙ אֶתֿ־יֶ֣תֶֿר הָעָ֔ם וַֽחֲנֵ֥הֿ עַל־הָעִ֖יר וְלָכְֿדָֿ֑הּ פֶּן־אֶלְכֹּ֤דֿ אֲנִי֙ אֶתֿ־הָעִ֔יר וְנִקְרָ֥א שְׁמִ֖י עָלֶֽיהָ׃
[‏כט] וַיֶּֽאֱסֹ֥ףֿ דָּוִ֛דֿ אֶתֿ־כָּל־הָעָ֖ם וַיֵּ֣לֶךְֿ רַבָּ֑תָֿהֿ וַיִּלָּ֥חֶם בָּ֖הּ וַֽיִּלְכְּדָֽֿהּ׃
[‏ל] וַיִּקַּ֣ח אֶתֿ־עֲטֶֽרֶתֿ־מַלְכָּם֩ מֵעַ֨ל רֹאֿשׁ֜וֹ וּמִשְׁקָלָ֨הּ כִּכַּ֤ר זָהָב֙ וְאֶ֣בֶֿן יְקָרָ֔הֿ וַתְּהִ֖י עַל־רֹ֣אֿשׁ דָּוִ֑דֿ וּשְׁלַ֥ל הָעִ֛יר הוֹצִ֖יא הַרְבֵּ֥הֿ מְאֹֽדֿ׃
[‏לא] וְאֶתֿ־הָעָ֨ם אֲשֶׁר־בָּ֜הּ הוֹצִ֗יא וַיָּ֣שֶׂם בַּ֠מְּגֵֿרָהֿ וּבַֽֿחֲרִצֵ֨י הַבַּרְזֶ֜ל וּבְֿמַגְֿזְרֹ֣תֿ הַבַּרְזֶ֗ל וְהֶֽעֱבִֿ֤יר אוֹתָֿם֙ במלכ֔ן וְכֵֿ֣ן יַֽעֲשֶׂ֔הֿ לְכֹֿ֖ל עָרֵ֣י בְֿנֵֽי־עַמּ֑וֹן וַיָּ֧שָׁבֿ דָּוִ֛דֿ וְכָֿל־הָעָ֖ם יְרֽוּשָׁלָֽ‍ִם׃ס

פרק יג

[‏א] וַיְהִ֣י אַֽחֲרֵי־כֵ֗ן וּלְאַבְֿשָׁל֧וֹם בֶּן־דָּוִ֛דֿ אָח֥וֹתֿ יָפָֿ֖הֿ וּשְׁמָ֣הּ תָּמָ֑ר וַיֶּֽאֱהָבֶֿ֖הָ אַמְנ֥וֹן בֶּן־דָּוִֽדֿ׃
[‏ב] וַיֵּ֨צֶר לְאַמְנ֜וֹן לְהִתְֿחַלּ֗וֹתֿ בַּֽעֲבֿוּר֙ תָּמָ֣ר אֲחֹת֔וֹ כִּ֥י בְֿתֿוּלָ֖הֿ הִ֑יא וַיִּפָּלֵא֙ בְּעֵינֵ֣י אַמְנ֔וֹן לַֽעֲשׂ֥וֹתֿ לָ֖הּ מְאֽוּמָהֿ׃
[‏ג] וּלְאַמְנ֣וֹן רֵ֗עַ וּשְׁמוֹ֙ יֽוֹנָדָ֔בֿ בֶּן־שִׁמְעָ֖הֿ אֲחִ֣י דָֿוִ֑דֿ וְי֣וֹנָדָ֔בֿ אִ֥ישׁ חָכָֿ֖ם מְאֹֽדֿ׃
[‏ד] וַיֹּ֣אֿמֶר ל֗וֹ מַדּ֣וּעַ אַ֠תָּהֿ כָּ֣כָֿהֿ דַּ֤ל בֶּן־הַמֶּ֙לֶךְ֙ בַּבֹּ֣קֶר בַּבֹּ֔קֶר הֲל֖וֹא תַּגִּ֣ידֿ לִ֑י וַיֹּ֤אֿמֶר לוֹ֙ אַמְנ֔וֹן אֶתֿ־תָּמָ֗ר אֲח֛וֹתֿ אַבְֿשָׁלֹ֥ם אָחִ֖י אֲנִ֥י אֹהֵֽבֿ׃
[‏ה] וַיֹּ֤אֿמֶר לוֹ֙ יְה֣וֹנָדָ֔בֿ שְׁכַֿ֥בֿ עַל־מִשְׁכָּֽבְֿךָֿ֖ וְהִתְֿחָ֑ל וּבָֿ֧א אָבִֿ֣יךָֿ לִרְאוֹתֶ֗ךָֿ וְאָֽמַרְתָּ֣ אֵלָ֡יו תָּ֣בֹֿא נָא֩ תָֿמָ֨ר אֲחוֹתִ֜י וְתַֿבְֿרֵ֣נִי לֶ֗חֶם וְעָֽשְׂתָֿ֤הֿ לְעֵינַי֙ אֶתֿ־הַבִּרְיָ֔הֿ לְמַ֙עַן֙ אֲשֶׁ֣ר אֶרְאֶ֔הֿ וְאָֽכַֿלְתִּ֖י מִיָּדָֽֿהּ׃
[‏ו] וַיִּשְׁכַּ֥בֿ אַמְנ֖וֹן וַיִּתְֿחָ֑ל וַיָּבֹ֨א הַמֶּ֜לֶךְֿ לִרְאֹת֗וֹ וַיֹּ֨אֿמֶר אַמְנ֤וֹן אֶל־הַמֶּ֙לֶךְ֙ תָּֽבֿוֹא־נָ֞א תָּמָ֣ר אֲחֹתִ֗י וּתְֿלַבֵּ֤בֿ לְעֵינַי֙ שְׁתֵּ֣י לְבִֿב֔וֹתֿ וְאֶבְֿרֶ֖הֿ מִיָּדָֽֿהּ׃
[‏ז] וַיִּשְׁלַ֥ח דָּוִ֛דֿ אֶל־תָּמָ֖ר הַבַּ֣יְתָֿהֿ לֵאֿמֹ֑ר לְכִֿ֣י נָ֗א בֵּ֚יתֿ אַמְנ֣וֹן אָחִ֔יךְֿ וַֽעֲשִׂי־ל֖וֹ הַבִּרְיָֽהֿ׃
[‏ח] וַתֵּ֣לֶךְֿ תָּמָ֗ר בֵּ֛יתֿ אַמְנ֥וֹן אָחִ֖יהָ וְה֣וּא שֹׁכֵֿ֑בֿ וַתִּקַּ֨ח אֶתֿ־הַבָּצֵ֤ק ות֙לוש֙ וַתְּלַבֵּ֣בֿ לְעֵינָ֔יו וַתְּבַֿשֵּׁ֖ל אֶתֿ־הַלְּבִֿבֽֿוֹתֿ׃
[‏ט] וַתִּקַּ֤ח אֶתֿ־הַמַּשְׂרֵת֙ וַתִּצֹ֣ק לְפָֿנָ֔יו וַיְמָאֵ֖ן לֶֽאֱכֿ֑וֹל וַיֹּ֣אֿמֶר אַמְנ֗וֹן הוֹצִ֤יאוּ כָֿל־אִישׁ֙ מֵֽעָלַ֔י וַיֵּֽצְא֥וּ כָֿל־אִ֖ישׁ מֵֽעָלָֽיו׃
[‏י] וַיֹּ֨אֿמֶר אַמְנ֜וֹן אֶל־תָּמָ֗ר הָבִֿ֤יאִי הַבִּרְיָה֙ הַחֶדֶ֔ר וְאֶבְֿרֶ֖הֿ מִיָּדֵֿ֑ךְֿ וַתִּקַּ֣ח תָּמָ֗ר אֶתֿ־הַלְּבִֿבֿוֹת֙ אֲשֶׁ֣ר עָשָׂ֔תָֿהֿ וַתָּבֵֿ֛א לְאַמְנ֥וֹן אָחִ֖יהָ הֶחָֽדְֿרָהֿ׃
[‏יא] וַתַּגֵּ֥שׁ אֵלָ֖יו לֶֽאֱכֹֿ֑ל וַיַּֽחֲזֶק־בָּהּ֙ וַיֹּ֣אֿמֶר לָ֔הּ בּ֛וֹאִי שִׁכְֿבִֿ֥י עִמִּ֖י אֲחוֹתִֽֿי׃
[‏יב] וַתֹּ֣אֿמֶר ל֗וֹ אַל־אָחִי֙ אַל־תְּעַנֵּ֔נִי כִּ֛י לֹא־יֵֽעָשֶׂ֥הֿ כֵֿ֖ן בְּיִשְׂרָאֵ֑ל אַֽל־תַּֽעֲשֵׂ֖הֿ אֶתֿ־הַנְּבָֿלָ֥הֿ הַזֹּֽאֿתֿ׃
[‏יג] וַֽאֲנִ֗י אָ֤נָהֿ אוֹלִיךְ֙ אֶתֿ־חֶרְפָּתִ֔י וְאַתָּ֗הֿ תִּֽהְיֶ֛הֿ כְּאַחַ֥דֿ הַנְּבָֿלִ֖ים בְּיִשְׂרָאֵ֑ל וְעַתָּה֙ דַּבֶּר־נָ֣א אֶל־הַמֶּ֔לֶךְֿ כִּ֛י לֹ֥א יִמְנָעֵ֖נִי מִמֶּֽךָּ׃
[‏יד] וְלֹ֥א אָבָֿ֖הֿ לִשְׁמֹ֣עַ בְּקוֹלָ֑הּ וַיֶּֽחֱזַ֤ק מִמֶּ֙נָּה֙ וַיְעַנֶּ֔הָ וַיִּשְׁכַּ֖בֿ אֹתָֽֿהּ׃
[‏טו] וַיִּשְׂנָאֶ֣הָ אַמְנ֗וֹן שִׂנְאָה֙ גְּדֿוֹלָ֣הֿ מְאֹ֔דֿ כִּ֣י גְֿדֿוֹלָ֗הֿ הַשִּׂנְאָה֙ אֲשֶׁ֣ר שְׂנֵאָ֔הּ מֵאַֽהֲבָֿ֖הֿ אֲשֶׁ֣ר אֲהֵבָֿ֑הּ וַֽיֹּאֿמֶר־לָ֥הּ אַמְנ֖וֹן ק֥וּמִי לֵֽכִֿי׃
[‏טז] וַתֹּ֣אֿמֶר ל֗וֹ אַל־אוֹדֹ֞תֿ הָֽרָעָ֤הֿ הַגְּדֿוֹלָה֙ הַזֹּ֔אֿתֿ מֵֽאַחֶ֛רֶתֿ אֲשֶׁר־עָשִׂ֥יתָֿ עִמִּ֖י לְשַׁלְּחֵ֑נִי וְלֹ֥א אָבָֿ֖הֿ לִשְׁמֹ֥עַ לָֽהּ׃
[‏יז] וַיִּקְרָ֗א אֶֽתֿ־נַֽעֲרוֹ֙ מְשָׁ֣רְת֔וֹ וַיֹּ֕אֿמֶר שִׁלְחוּ־נָ֥א אֶתֿ־זֹ֛אֿתֿ מֵֽעָלַ֖י הַח֑וּצָהֿ וּנְעֹ֥ל הַדֶּ֖לֶתֿ אַֽחֲרֶֽיהָ׃
[‏יח] וְעָלֶ֙יהָ֙ כְּתֹֿ֣נֶתֿ פַּסִּ֔ים כִּי֩ כֵ֨ן תִּלְבַּ֧שְׁןָ בְּנֽוֹתֿ־הַמֶּ֛לֶךְֿ הַבְּתֿוּלֹ֖תֿ מְעִילִ֑ים וַיֹּצֵ֨א אוֹתָֿ֤הּ מְשָֽׁרְתֿוֹ֙ הַח֔וּץ וְנָעַ֥ל הַדֶּ֖לֶתֿ אַֽחֲרֶֽיהָ׃
[‏יט] וַתִּקַּ֨ח תָּמָ֥ר אֵ֙פֶֿר֙ עַל־רֹאֿשָׁ֔הּ וּכְֿתֹֿ֧נֶתֿ הַפַּסִּ֛ים אֲשֶׁ֥ר עָלֶ֖יהָ קָרָ֑עָהֿ וַתָּ֤שֶׂם יָדָֿהּ֙ עַל־רֹאֿשָׁ֔הּ וַתֵּ֥לֶךְֿ הָל֖וֹךְֿ וְזָעָֽקָהֿ׃
[‏כ] וַיֹּ֨אֿמֶר אֵלֶ֜יהָ אַבְֿשָׁל֣וֹם אָחִ֗יהָ הַֽאֲמִינ֣וֹן אָחִיךְ֘ הָיָ֣הֿ עִמָּךְ֒ וְעַתָּ֞הֿ אֲחוֹתִֿ֤י הַֽחֲרִישִׁי֙ אָחִ֣יךְֿ ה֔וּא אַל־תָּשִׁ֥יתִֿי אֶתֿ־לִבֵּ֖ךְֿ לַדָּבָֿ֣ר הַזֶּ֑הֿ וַתֵּ֤שֶׁבֿ תָּמָר֙ וְשֹׁ֣מֵמָ֔הֿ בֵּ֖יתֿ אַבְֿשָׁל֥וֹם אָחִֽיהָ׃
[‏כא] וְהַמֶּ֣לֶךְֿ דָּוִ֔דֿ שָׁמַ֕ע אֵ֥תֿ כָּל־הַדְּבָֿרִ֖ים הָאֵ֑לֶּהֿ וַיִּ֥חַר ל֖וֹ מְאֹֽדֿ׃
[‏כב] וְלֹֽא־דִֿבֶּ֧ר אַבְֿשָׁל֛וֹם עִם־אַמְנ֖וֹן לְמֵרָ֣ע וְעַדֿ־ט֑וֹבֿ כִּֽי־שָׂנֵ֤א אַבְֿשָׁלוֹם֙ אֶתֿ־אַמְנ֔וֹן עַל־דְּבַֿר֙ אֲשֶׁ֣ר עִנָּ֔הֿ אֵ֖תֿ תָּמָ֥ר אֲחֹתֽֿוֹ׃ס
[‏כג] ‍ֽוַיְהִי֙ לִשְׁנָתַֿ֣יִם יָמִ֔ים וַיִּֽהְי֤וּ גֹֽֿזְזִים֙ לְאַבְֿשָׁל֔וֹם בְּבַֿ֥עַל חָצ֖וֹר אֲשֶׁ֣ר עִם־אֶפְֿרָ֑יִם וַיִּקְרָ֥א אַבְֿשָׁל֖וֹם לְכָֿל־בְּנֵ֥י הַמֶּֽלֶךְֿ׃
[‏כד] וַיָּבֹֿ֤א אַבְֿשָׁלוֹם֙ אֶל־הַמֶּ֔לֶךְֿ וַיֹּ֕אֿמֶר הִנֵּהֿ־נָ֥א גֹֿזְזִ֖ים לְעַבְֿדֶּ֑ךָֿ יֵֽלֶךְֿ־נָ֥א הַמֶּ֛לֶךְֿ וַֽעֲבָֿדָֿ֖יו עִם־עַבְֿדֶּֽךָֿ׃
[‏כה] וַיֹּ֨אֿמֶר הַמֶּ֜לֶךְֿ אֶל־אַבְֿשָׁל֗וֹם אַל־בְּנִי֙ אַל־נָ֤א נֵלֵךְ֙ כֻּלָּ֔נוּ וְלֹ֥א נִכְֿבַּ֖דֿ עָלֶ֑יךָֿ וַיִּפְֿרָץ־בּ֛וֹ וְלֹֽא־אָבָֿ֥הֿ לָלֶ֖כֶֿתֿ וַֽיְבָֽֿרְכֵֽֿהוּ׃
[‏כו] וַיֹּ֙אֿמֶר֙ אַבְֿשָׁל֔וֹם וָל֕אֺ יֵֽלֶךְֿ־נָ֥א אִתָּ֖נוּ אַמְנ֣וֹן אָחִ֑י וַיֹּ֤אֿמֶר לוֹ֙ הַמֶּ֔לֶךְֿ לָ֥מָּהֿ יֵלֵ֖ךְֿ עִמָּֽךְֿ׃
[‏כז] וַיִּפְֿרָץ־בּ֖וֹ אַבְֿשָׁל֑וֹם וַיִּשְׁלַ֤ח אִתּוֹ֙ אֶתֿ־אַמְנ֔וֹן וְאֵ֖תֿ כָּל־בְּנֵ֥י הַמֶּֽלֶךְֿ׃ס
[‏כח] וַיְצַו֩ אַבְֿשָׁל֨וֹם אֶתֿ־נְעָרָ֜יו לֵאֿמֹ֗ר רְא֣וּ נָ֠א כְּט֨וֹבֿ לֵֽבֿ־אַמְנ֤וֹן בַּיַּ֙יִן֙ וְאָֽמַרְתִּ֣י אֲלֵיכֶ֔ם הַכּ֧וּ אֶתֿ־אַמְנ֛וֹן וַֽהֲמִתֶּ֥ם אֹתֿ֖וֹ אַל־תִּירָ֑אוּ הֲל֗וֹא כִּ֤י אָֽנֹכִֿי֙ צִוִּ֣יתִֿי אֶתְֿכֶ֔ם חִזְק֖וּ וִֽהְי֥וּ לִבְֿנֵי־חָֽיִל׃
[‏כט] וַֽיַּֽעֲשׂ֞וּ נַֽעֲרֵ֤י אַבְֿשָׁלוֹם֙ לְאַמְנ֔וֹן כַּֽאֲשֶׁ֥ר צִוָּ֖הֿ אַבְֿשָׁל֑וֹם וַיָּקֻ֣מוּ׀ כָּל־בְּנֵ֣י הַמֶּ֗לֶךְֿ וַֽיִּרְכְּבֿ֛וּ אִ֥ישׁ עַל־פִּרְדּ֖וֹ וַיָּנֻֽסוּ׃
[‏ל] וַֽיְהִי֙ הֵ֣מָּהֿ בַֿדֶּ֔רֶךְֿ וְהַשְּׁמֻעָ֣הֿ בָ֔אָהֿ אֶל־דָּוִ֖דֿ לֵאֿמֹ֑ר הִכָּ֤הֿ אַבְֿשָׁלוֹם֙ אֶתֿ־כָּל־בְּנֵ֣י הַמֶּ֔לֶךְֿ וְלֹֽא־נוֹתַֿ֥ר מֵהֶ֖ם אֶחָֽדֿ׃ס
[‏לא] וַיָּ֧קָם הַמֶּ֛לֶךְֿ וַיִּקְרַ֥ע אֶתֿ־בְּגָֿדָֿ֖יו וַיִּשְׁכַּ֣בֿ אָ֑רְצָהֿ וְכָֿל־עֲבָֿדָֿ֥יו נִצָּבִֿ֖ים קְרֻעֵ֥י בְֿגָֿדִֽֿים׃ס
[‏לב] וַיַּ֡עַן יוֹנָדָֿ֣בֿ׀ בֶּן־שִׁמְעָ֨הֿ אֲחִֽי־דָֿוִ֜דֿ וַיֹּ֗אֿמֶר אַל־יֹאֿמַ֤ר אֲדֹֿנִי֙ אֵ֣תֿ כָּל־הַנְּעָרִ֤ים בְּנֵֽי־הַמֶּ֙לֶךְ֙ הֵמִ֔יתֿוּ כִּֽי־אַמְנ֥וֹן לְבַֿדּ֖וֹ מֵ֑תֿ כִּֽי־עַל־פִּ֤י אַבְֿשָׁלוֹם֙ הָֽיְתָֿ֣הֿ שׂוּמָ֔הֿ מִיּוֹם֙ עַנֹּת֔וֹ אֵ֖תֿ תָּמָ֥ר אֲחֹתֽֿוֹ׃
[‏לג] וְעַתָּ֡הֿ אַל־יָשֵׂם֩ אֲדֹֿנִ֨י הַמֶּ֤לֶךְֿ אֶל־לִבּוֹ֙ דָּבָֿ֣ר לֵאֿמֹ֔ר כָּל־בְּנֵ֥י הַמֶּ֖לֶךְֿ מֵ֑תֿוּ כִּֽי־אִם־אַמְנ֥וֹן לְבַֿדּ֖וֹ מֵֽתֿ׃ס
[‏לד] וַיִּבְֿרַ֖ח אַבְֿשָׁל֑וֹם וַיִּשָּׂ֞א הַנַּ֤עַר הַצֹּפֶֿה֙ אֶתֿ־עֵינוֹ וַיַּ֗רְא וְהִנֵּ֨הֿ עַם־רַ֜בֿ הֹֽלְכִֿ֥ים מִדֶּ֛רֶךְֿ אַֽחֲרָ֖יו מִצַּ֥דֿ הָהָֽר׃
[‏לה] וַיֹּ֤אֿמֶר יֽוֹנָדָֿב֙ אֶל־הַמֶּ֔לֶךְֿ הִנֵּ֥הֿ בְֿנֵֽי־הַמֶּ֖לֶךְֿ בָּ֑אוּ כִּדְֿבַֿ֥ר עַבְֿדְּךָֿ֖ כֵּ֥ן הָיָֽהֿ׃
[‏לו] וַיְהִ֣י׀ כְּכַֿלֹּתֿ֣וֹ לְדַֿבֵּ֗ר וְהִנֵּ֤הֿ בְֿנֵֽי־הַמֶּ֙לֶךְ֙ בָּ֔אוּ וַיִּשְׂא֥וּ קוֹלָ֖ם וַיִּבְֿכּ֑וּ וְגַֿם־הַמֶּ֙לֶךְ֙ וְכָֿל־עֲבָֿדָ֔יו בָּכ֕וּ בְּכִֿ֖י גָּדֿ֥וֹל מְאֹֽדֿ׃
[‏לז] וְאַבְֿשָׁל֣וֹם בָּרַ֔ח וַיֵּ֛לֶךְֿ אֶל־תַּלְמַ֥י בֶּן־עַמִּיח֖וּר מֶ֣לֶךְֿ גְּשׁ֑וּר וַיִּתְֿאַבֵּ֥ל עַל־בְּנ֖וֹ כָּל־הַיָּמִֽים׃
[‏לח] וְאַבְֿשָׁל֥וֹם בָּרַ֖ח וַיֵּ֣לֶךְֿ גְּשׁ֑וּר וַֽיְהִי־שָׁ֖ם שָׁלֹ֥שׁ שָׁנִֽים׃
[‏לט] וַתְּכַֿל֙ דָּוִ֣דֿ הַמֶּ֔לֶךְֿ לָצֵ֖אֿתֿ אֶל־אַבְֿשָׁל֑וֹם כִּֽי־נִחַ֥ם עַל־אַמְנ֖וֹן כִּי־מֵֽתֿ׃ס

פרק יד

[‏א] וַיֵּ֖דַֿע יוֹאָ֣בֿ בֶּן־צְרֻיָ֑הֿ כִּי־לֵ֥בֿ הַמֶּ֖לֶךְֿ עַל־אַבְֿשָׁלֽוֹם׃
[‏ב] וַיִּשְׁלַ֤ח יוֹאָב֙ תְּק֔וֹעָהֿ וַיִּקַּ֥ח מִשָּׁ֖ם אִשָּׁ֣הֿ חֲכָֿמָ֑הֿ וַיֹּ֣אֿמֶר אֵ֠לֶיהָ הִֽתְֿאַבְּלִי־נָ֞א וְלִבְֿשִׁי־נָ֣א בִֿגְֿדֵֿי־אֵ֗בֶֿל וְאַל־תָּסוּכִֿי֙ שֶׁ֔מֶן וְהָיִ֕יתֿ כְּאִשָּׁ֗הֿ זֶ֚הֿ יָמִ֣ים רַבִּ֔ים מִתְֿאַבֶּ֖לֶתֿ עַל־מֵֽתֿ׃
[‏ג] וּבָֿאֿת֙ אֶל־הַמֶּ֔לֶךְֿ וְדִֿבַּ֥רְתְּ אֵלָ֖יו כַּדָּבָֿ֣ר הַזֶּ֑הֿ וַיָּ֧שֶׂם יוֹאָ֛בֿ אֶתֿ־הַדְּבָֿרִ֖ים בְּפִֽֿיהָ׃
[‏ד] וַ֠תֹּאֿמֶר הָֽאִשָּׁ֤הֿ הַתְּקֹעִית֙ אֶל־הַמֶּ֔לֶךְֿ וַתִּפֹּ֧ל עַל־אַפֶּ֛יהָ אַ֖רְצָהֿ וַתִּשְׁתָּ֑חוּ וַתֹּ֖אֿמֶר הוֹשִׁ֥עָהֿ הַמֶּֽלֶךְֿ׃
[‏ה] וַיֹּֽאֿמֶר־לָ֥הּ הַמֶּ֖לֶךְֿ מַהֿ־לָּ֑ךְֿ וַתֹּ֗אֿמֶר אֲבָֿ֛ל אִשָּֽׁהֿ־אַלְמָנָ֥הֿ אָ֖נִי וַיָּ֥מָתֿ אִישִֽׁי׃
[‏ו] וּלְשִׁפְֿחָֽתְֿךָ֙ שְׁנֵ֣י בָֿנִ֔ים וַיִּנָּצ֤וּ שְׁנֵיהֶם֙ בַּשָּׂדֶ֔הֿ וְאֵ֥ין מַצִּ֖יל בֵּֽינֵיהֶ֑ם וַיַּכּ֧וֹ הָֽאֶחָ֛דֿ אֶתֿ־הָֽאֶחָ֖דֿ וַיָּ֥מֶתֿ אֹתֽֿוֹ׃
[‏ז] וְהִנֵּה֩ קָ֨מָהֿ כָֿל־הַמִּשְׁפָּחָ֜הֿ עַל־שִׁפְֿחָתֶ֗ךָֿ וַיֹּֽאֿמְרוּ֙ תְּנִ֣י׀ אֶתֿ־מַכֵּ֣הֿ אָחִ֗יו וּנְמִתֵ֙הוּ֙ בְּנֶ֤פֶֿשׁ אָחִיו֙ אֲשֶׁ֣ר הָרָ֔גֿ וְנַשְׁמִ֖ידָֿהֿ גַּ֣ם אֶתֿ־הַיּוֹרֵ֑שׁ וְכִֿבּ֗וּ אֶתֿ־גַּֽחַ֙לְתִּי֙ אֲשֶׁ֣ר נִשְׁאָ֔רָהֿ לְבִֿלְתִּ֧י שום־לְאִישִׁ֛י שֵׁ֥ם וּשְׁאֵרִ֖יתֿ עַל־פְּנֵ֥י הָֽאֲדָֿמָֽהֿ׃ס
[‏ח] וַיֹּ֧אֿמֶר הַמֶּ֛לֶךְֿ אֶל־הָֽאִשָּׁ֖הֿ לְכִֿ֣י לְבֵֿיתֵֿ֑ךְֿ וַֽאֲנִ֖י אֲצַוֶּ֥הֿ עָלָֽיִךְֿ׃
[‏ט] וַתֹּ֜אֿמֶר הָֽאִשָּׁ֤הֿ הַתְּקוֹעִית֙ אֶל־הַמֶּ֔לֶךְֿ עָלַ֞י אֲדֹֿנִ֥י הַמֶּ֛לֶךְֿ הֶֽעָוֹ֖ן וְעַל־בֵּ֣יתֿ אָבִֿ֑י וְהַמֶּ֥לֶךְֿ וְכִֿסְא֖וֹ נָקִֽי׃ס
[‏י] וַיֹּ֖אֿמֶר הַמֶּ֑לֶךְֿ הַֽמְדַֿבֵּ֤ר אֵלַ֙יִךְ֙ וַֽהֲבֵֿאֿתֿ֣וֹ אֵלַ֔י וְלֹֽא־יֹסִ֥יףֿ ע֖וֹדֿ לָגַֿ֥עַתֿ בָּֽךְֿ׃
[‏יא] וַתֹּאֿמֶר֩ יִזְכָּר־נָ֨א הַמֶּ֜לֶךְֿ אֶתֿ־יְהֹוָ֣ה אֱלֹהֶ֗יךָֿ מֵהַרְבִֿיתֿ גֹּאֵ֤ל הַדָּם֙ לְשַׁחֵ֔תֿ וְלֹ֥א יַשְׁמִ֖ידֿוּ אֶתֿ־בְּנִ֑י וַיֹּ֙אֿמֶר֙ חַי־יְהֹוָ֔ה אִם־יִפֹּ֛ל מִשַּֽׂעֲרַ֥תֿ בְּנֵ֖ךְֿ אָֽרְצָהֿ׃
[‏יב] וַתֹּ֙אֿמֶר֙ הָֽאִשָּׁ֔הֿ תְּדַֿבֶּר־נָ֧א שִׁפְֿחָתְֿךָֿ֛ אֶל־אֲדֹֿנִ֥י הַמֶּ֖לֶךְֿ דָּבָֿ֑ר וַיֹּ֖אֿמֶר דַּבֵּֽרִי׃
[‏יג] וַתֹּ֙אֿמֶר֙ הָֽאִשָּׁ֔הֿ וְלָ֧מָּהֿ חָשַׁ֛בְֿתָּהֿ כָּזֹ֖אֿתֿ עַל־עַ֣ם אֱלֹהִ֑ים וּמִדַּבֵּ֨ר הַמֶּ֜לֶךְֿ הַדָּבָֿ֤ר הַזֶּה֙ כְּאָשֵׁ֔ם לְבִֿלְתִּ֛י הָשִׁ֥יבֿ הַמֶּ֖לֶךְֿ אֶֽתֿ־נִדְּחֽוֹ׃
[‏יד] כִּי־מ֣וֹתֿ נָמ֔וּתֿ וְכַֿמַּ֙יִם֙ הַנִּגָּרִ֣ים אַ֔רְצָהֿ אֲשֶׁ֖ר לֹ֣א יֵֽאָסֵ֑פֿוּ וְלֹֽא־יִשָּׂ֤א אֱלֹהִים֙ נֶ֔פֶֿשׁ וְחָשַׁב֙ מַֽחֲשָׁב֔וֹתֿ לְבִֿלְתִּ֛י יִדַּ֥ח מִמֶּ֖נּוּ נִדָּֽח׃
[‏טו] וְ֠עַתָּהֿ אֲשֶׁר־בָּ֜אֿתִֿי לְדַֿבֵּ֨ר אֶל־הַמֶּ֤לֶךְֿ אֲדֹֿנִי֙ אֶתֿ־הַדָּבָֿ֣ר הַזֶּ֔הֿ כִּ֥י יֵֽרְאֻ֖נִי הָעָ֑ם וַתֹּ֤אֿמֶר שִׁפְֿחָֽתְֿךָ֙ אֲדַֿבְּרָהֿ־נָּ֣א אֶל־הַמֶּ֔לֶךְֿ אוּלַ֛י יַֽעֲשֶׂ֥הֿ הַמֶּ֖לֶךְֿ אֶתֿ־דְּבַֿ֥ר אֲמָתֽֿוֹ׃
[‏טז] כִּ֚י יִשְׁמַ֣ע הַמֶּ֔לֶךְֿ לְהַצִּ֥יל אֶתֿ־אֲמָתֿ֖וֹ מִכַּ֣ףֿ הָאִ֑ישׁ לְהַשְׁמִ֨ידֿ אֹתִֿ֤י וְאֶתֿ־בְּנִי֙ יַ֔חַדֿ מִֽנַּֽחֲלַ֖תֿ אֱלֹהִֽים׃
[‏יז] וַתֹּ֙אֿמֶר֙ שִׁפְֿחָ֣תְֿךָ֔ יִֽהְיֶהֿ־נָּ֛א דְּבַֿר־אֲדֹֿנִ֥י הַמֶּ֖לֶךְֿ לִמְנוּחָ֑הֿ כִּ֣י׀ כְּמַלְאַ֣ךְֿ הָֽאֱלֹהִ֗ים כֵּ֣ן אֲדֹֿנִ֤י הַמֶּ֙לֶךְ֙ לִשְׁמֹ֙עַ֙ הַטּ֣וֹבֿ וְהָרָ֔ע וַֽיהֹוָ֥ה אֱלֹהֶ֖יךָֿ יְהִ֥י עִמָּֽךְֿ׃ס
[‏יח] וַיַּ֣עַן הַמֶּ֗לֶךְֿ וַיֹּ֙אֿמֶר֙ אֶל־הָ֣אִשָּׁ֔הֿ אַל־נָ֨א תְֿכַֽֿחֲדִֿ֤י מִמֶּ֙נִּי֙ דָּבָ֔ר אֲשֶׁ֥ר אָֽנֹכִֿ֖י שֹׁאֵ֣ל אֹתָֿ֑ךְֿ וַתֹּ֙אֿמֶר֙ הָֽאִשָּׁ֔הֿ יְדַֿבֶּר־נָ֖א אֲדֹֿנִ֥י הַמֶּֽלֶךְֿ׃
[‏יט] וַיֹּ֣אֿמֶר הַמֶּ֔לֶךְֿ הֲיַ֥דֿ יוֹאָ֛בֿ אִתָּ֖ךְֿ בְּכָֿל־זֹ֑אֿתֿ וַתַּ֣עַן הָֽאִשָּׁ֣הֿ וַתֹּ֡אֿמֶר חֵֽי־נַפְֿשְׁךָ֩ אֲדֹֿנִ֨י הַמֶּ֜לֶךְֿ אִם־אִ֣שׁ׀ לְהֵמִ֣ין וּלְהַשְׂמִ֗יל מִכֹּ֤ל אֲשֶׁר־דִּבֶּר֙ אֲדֹֿנִ֣י הַמֶּ֔לֶךְֿ כִּֽי־עַבְֿדְּךָֿ֤ יוֹאָב֙ ה֣וּא צִוָּ֔נִי וְה֗וּא שָׂ֚ם בְּפִֿ֣י שִׁפְֿחָֽתְֿךָ֔ אֵ֥תֿ כָּל־הַדְּבָֿרִ֖ים הָאֵֽלֶּהֿ׃
[‏כ] לְבַֽֿעֲבֿ֤וּר סַבֵּב֙ אֶתֿ־פְּנֵ֣י הַדָּבָ֔ר עָשָׂ֛הֿ עַבְֿדְּךָֿ֥ יוֹאָ֖בֿ אֶתֿ־הַדָּבָֿ֣ר הַזֶּ֑הֿ וַֽאֿדֹֿנִ֣י חָכָ֗ם כְּחָכְֿמַת֙ מַלְאַ֣ךְֿ הָֽאֱלֹהִ֔ים לָדַֿ֖עַתֿ אֶֽתֿ־כָּל־אֲשֶׁ֥ר בָּאָֽרֶץ׃פ
[‏כא] וַיֹּ֤אֿמֶר הַמֶּ֙לֶךְ֙ אֶל־יוֹאָ֔בֿ הִנֵּהֿ־נָ֥א עָשִׂ֖יתִֿי אֶתֿ־הַדָּבָֿ֣ר הַזֶּ֑הֿ וְלֵ֛ךְֿ הָשֵׁ֥בֿ אֶתֿ־הַנַּ֖עַר אֶתֿ־אַבְֿשָׁלֽוֹם׃
[‏כב] וַיִּפֹּל֩ יוֹאָ֨בֿ אֶל־פָּנָ֥יו אַ֛רְצָהֿ וַיִּשְׁתַּ֖חוּ וַיְבָֿ֣רֶךְֿ אֶתֿ־הַמֶּ֑לֶךְֿ וַיֹּ֣אֿמֶר יוֹאָ֡בֿ הַיּוֹם֩ יָדַ֨ע עַבְֿדְּךָ֜ כִּֽי־מָצָ֨אֿתִֿי חֵ֤ן בְּעֵינֶ֙יךָ֙ אֲדֹֿנִ֣י הַמֶּ֔לֶךְֿ אֲשֶׁר־עָשָׂ֥הֿ הַמֶּ֖לֶךְֿ אֶתֿ־דְּבַֿ֥ר עבדו׃
[‏כג] וַיָּ֥קָם יוֹאָ֖בֿ וַיֵּ֣לֶךְֿ גְּשׁ֑וּרָהֿ וַיָּבֵֿ֥א אֶתֿ־אַבְֿשָׁל֖וֹם יְרֽוּשָׁלָֽ‍ִם׃ס
[‏כד] וַיֹּ֤אֿמֶר הַמֶּ֙לֶךְ֙ יִסֹּ֣בֿ אֶל־בֵּית֔וֹ וּפָֿנַ֖י לֹ֣א יִרְאֶ֑הֿ וַיִּסֹּ֤בֿ אַבְֿשָׁלוֹם֙ אֶל־בֵּית֔וֹ וּפְֿנֵ֥י הַמֶּ֖לֶךְֿ לֹ֥א רָאָֽהֿ׃ס
[‏כה] וּכְֿאַבְֿשָׁל֗וֹם לֹֽא־הָיָ֧הֿ אִישׁ־יָפֶֿ֛הֿ בְּכָֿל־יִשְׂרָאֵ֖ל לְהַלֵּ֣ל מְאֹ֑דֿ מִכַּ֤ףֿ רַגְֿלוֹ֙ וְעַ֣דֿ קָדְֿקֳד֔וֹ לֹא־הָ֥יָהֿ בֿ֖וֹ מֽוּם׃
[‏כו] וּֽבְֿגַֿלְּחוֹ֘ אֶתֿ־רֹאֿשׁוֹ֒ וְֽ֠הָיָהֿ מִקֵּץ֙ יָמִ֤ים׀ לַיָּמִים֙ אֲשֶׁ֣ר יְגַֿלֵּ֔חַ כִּֽי־כָֿבֵֿ֥דֿ עָלָ֖יו וְגִֿלְּח֑וֹ וְשָׁקַל֙ אֶתֿ־שְׂעַ֣ר רֹאֿשׁ֔וֹ מָאֿתַֿ֥יִם שְׁקָלִ֖ים בְּאֶ֥בֶֿן הַמֶּֽלֶךְֿ׃
[‏כז] וַיִּֽוָּלְדֿ֤וּ לְאַבְֿשָׁלוֹם֙ שְׁלוֹשָׁ֣הֿ בָֿנִ֔ים וּבַֿ֥תֿ אַחַ֖תֿ וּשְׁמָ֣הּ תָּמָ֑ר הִ֣יא הָֽיְתָ֔הֿ אִשָּׁ֖הֿ יְפַֿ֥תֿ מַרְאֶֽהֿ׃ס
[‏כח] וַיֵּ֧שֶׁבֿ אַבְֿשָׁל֛וֹם בִּירֽוּשָׁלַ֖‍ִם שְׁנָתַֿ֣יִם יָמִ֑ים וּפְֿנֵ֥י הַמֶּ֖לֶךְֿ לֹ֥א רָאָֽהֿ׃
[‏כט] וַיִּשְׁלַ֨ח אַבְֿשָׁל֜וֹם אֶל־יוֹאָ֗בֿ לִשְׁלֹ֤חַ אֹתֿוֹ֙ אֶל־הַמֶּ֔לֶךְֿ וְלֹ֥א אָבָֿ֖הֿ לָבֿ֣וֹא אֵלָ֑יו וַיִּשְׁלַ֥ח עוֹד֙ שֵׁנִ֔יתֿ וְלֹ֥א אָבָֿ֖הֿ לָבֽֿוֹא׃
[‏ל] וַיֹּ֨אֿמֶר אֶל־עֲבָֿדָ֜יו רְאוּ֩ חֶלְקַ֨תֿ יוֹאָ֤בֿ אֶל־יָדִֿי֙ וְלוֹ־שָׁ֣ם שְׂעֹרִ֔ים לְכֿ֖וּ וְהוֹצִּתֵֿיהָ בָֿאֵ֑שׁ וַיַּצִּ֜תֿוּ עַבְֿדֵֿ֧י אַבְֿשָׁל֛וֹם אֶתֿ־הַחֶלְקָ֖הֿ בָּאֵֽשׁ׃ס
[‏לא] וַיָּ֣קָם יוֹאָ֔בֿ וַיָּבֹֿ֥א אֶל־אַבְֿשָׁל֖וֹם הַבָּ֑יְתָֿהֿ וַיֹּ֣אֿמֶר אֵלָ֔יו לָ֣מָּהֿ הִצִּ֧יתֿוּ עֲבָֿדֶֿ֛ךָֿ אֶתֿ־הַחֶלְקָ֥הֿ אֲשֶׁר־לִ֖י בָּאֵֽשׁ׃
[‏לב] וַיֹּ֣אֿמֶר אַבְֿשָׁל֣וֹם אֶל־יוֹאָ֡בֿ הִנֵּ֣הֿ שָׁלַ֣חְתִּי אֵלֶ֣יךָ׀ לֵאֿמֹ֡ר בֹּ֣א הֵ֠נָּהֿ וְאֶשְׁלְחָה֩ אֹֽתְֿךָ֙ אֶל־הַמֶּ֜לֶךְֿ לֵאֿמֹ֗ר לָ֤מָּהֿ בָּ֙אֿתִֿי֙ מִגְּשׁ֔וּר ט֥וֹבֿ לִ֖י עֹ֣דֿ אֲנִי־שָׁ֑ם וְעַתָּ֗הֿ אֶרְאֶה֙ פְּנֵ֣י הַמֶּ֔לֶךְֿ וְאִם־יֶשׁ־בִּ֥י עָוֹ֖ן וֶֽהֱמִתָֽֿנִי׃
[‏לג] וַיָּבֹ֨א יוֹאָ֣בֿ אֶל־הַמֶּלֶךְ֘ וַיַּגֶּדֿ־לוֹ֒ וַיִּקְרָ֤א אֶל־אַבְֿשָׁלוֹם֙ וַיָּבֹֿ֣א אֶל־הַמֶּ֔לֶךְֿ וַיִּשְׁתַּ֨חוּ ל֧וֹ עַל־אַפָּ֛יו אַ֖רְצָהֿ לִפְֿנֵ֣י הַמֶּ֑לֶךְֿ וַיִּשַּׁ֥ק הַמֶּ֖לֶךְֿ לְאַבְֿשָׁלֽוֹם׃ס

פרק טו

[‏א] ‍ֽוַיְהִי֙ מֵאַ֣חֲרֵי כֵ֔ן וַיַּ֤עַשׂ לוֹ֙ אַבְֿשָׁל֔וֹם מֶרְכָּבָֿ֖הֿ וְסֻסִ֑ים וַֽחֲמִשִּׁ֥ים אִ֖ישׁ רָצִ֥ים לְפָֿנָֽיו׃
[‏ב] וְהִשְׁכִּים֙ אַבְֿשָׁל֔וֹם וְעָמַ֕דֿ עַל־יַ֖דֿ דֶּ֣רֶךְֿ הַשָּׁ֑עַר וַיְהִ֡י כָּל־הָאִ֣ישׁ אֲשֶֽׁר־יִֽהְיֶהֿ־לּוֹ־רִיב֩ לָב֨וֹא אֶל־הַמֶּ֜לֶךְֿ לַמִּשְׁפָּ֗ט וַיִּקְרָ֨א אַבְֿשָׁל֤וֹם אֵלָיו֙ וַיֹּ֗אֿמֶר אֵֽי־מִזֶּ֥הֿ עִיר֙ אַ֔תָּהֿ וַיֹּ֕אֿמֶר מֵֽאַחַ֥דֿ שִׁבְֿטֵֽי־יִשְׂרָאֵ֖ל עַבְֿדֶּֽךָֿ׃
[‏ג] וַיֹּ֤אֿמֶר אֵלָיו֙ אַבְֿשָׁל֔וֹם רְאֵ֥הֿ דְֿבָֿרֶ֖ךָֿ טוֹבִֿ֣ים וּנְכֹֿחִ֑ים וְשֹׁמֵ֥עַ אֵֽין־לְךָֿ֖ מֵאֵ֥תֿ הַמֶּֽלֶךְֿ׃
[‏ד] וַיֹּ֙אֿמֶר֙ אַבְֿשָׁל֔וֹם מִי־יְשִׂמֵ֥נִי שֹׁפֵֿ֖ט בָּאָ֑רֶץ וְעָלַ֗י יָבֿ֥וֹא כָּל־אִ֛ישׁ אֲשֶֽׁר־יִֽהְיֶהֿ־לּוֹ־רִ֥יבֿ וּמִשְׁפָּ֖ט וְהִצְדַּקְתִּֽיו׃
[‏ה] וְהָיָה֙ בִּקְרָבֿ־אִ֔ישׁ לְהִשְׁתַּֽחֲוֹ֖תֿ ל֑וֹ וְשָׁלַ֧ח אֶתֿ־יָדֿ֛וֹ וְהֶֽחֱזִ֥יק ל֖וֹ וְנָ֥שַׁק לֽוֹ׃
[‏ו] וַיַּ֨עַשׂ אַבְֿשָׁל֜וֹם כַּדָּבָֿ֤ר הַזֶּה֙ לְכָֿל־יִשְׂרָאֵ֔ל אֲשֶׁר־יָבֹֿ֥אוּ לַמִּשְׁפָּ֖ט אֶל־הַמֶּ֑לֶךְֿ וַיְגַֿנֵּב֙ אַבְֿשָׁל֔וֹם אֶתֿ־לֵ֖בֿ אַנְשֵׁ֥י יִשְׂרָאֵֽל׃ס
[‏ז] וַיְהִ֕י מִקֵּ֖ץ אַרְבָּעִ֣ים שָׁנָ֑הֿ וַיֹּ֤אֿמֶר אַבְֿשָׁלוֹם֙ אֶל־הַמֶּ֔לֶךְֿ אֵ֣לֲכָֿהֿ נָּ֗א וַֽאֲשַׁלֵּ֛ם אֶתֿ־נִדְֿרִ֛י אֲשֶׁר־נָדַֿ֥רְתִּי לַֽיהֹוָ֖ה בְּחֶבְֿרֽוֹן׃
[‏ח] כִּי־נֵ֙דֶֿר֙ נָדַֿ֣ר עַבְֿדְּךָ֔ בְּשִׁבְֿתִּ֥י בִֿגְֿשׁ֛וּר בַּֽאֲרָ֖ם לֵאֿמֹ֑ר אִם־יְשִׁיבֿ יְשִׁיבֵֿ֤נִי יְהֹוָה֙ יְר֣וּשָׁלַ֔‍ִם וְעָֽבַֿדְֿתִּ֖י אֶתֿ־יְהֹוָֽה׃
[‏ט] וַיֹּֽאֿמֶר־ל֥וֹ הַמֶּ֖לֶךְֿ לֵ֣ךְֿ בְּשָׁל֑וֹם וַיָּ֖קָם וַיֵּ֥לֶךְֿ חֶבְֿרֽוֹנָהֿ׃ס
[‏י] וַיִּשְׁלַ֤ח אַבְֿשָׁלוֹם֙ מְרַגְּלִ֔ים בְּכָֿל־שִׁבְֿטֵ֥י יִשְׂרָאֵ֖ל לֵאֿמֹ֑ר כְּשָׁמְעֲכֶֿם֙ אֶתֿ־ק֣וֹל הַשֹּׁפָ֔ר וַֽאֲמַרְתֶּ֕ם מָלַ֥ךְֿ אַבְֿשָׁל֖וֹם בְּחֶבְֿרֽוֹן׃
[‏יא] וְאֶתֿ־אַבְֿשָׁל֗וֹם הָֽלְכ֞וּ מָאֿתַֿ֤יִם אִישׁ֙ מִיר֣וּשָׁלַ֔‍ִם קְרֻאִ֖ים וְהֹֽלְכִֿ֣ים לְתֻֿמָּ֑ם וְלֹ֥א יָֽדְֿע֖וּ כָּל־דָּבָֽֿר׃
[‏יב] וַיִּשְׁלַ֣ח אַ֠בְֿשָׁלוֹם אֶתֿ־אֲחִיתֹ֨פֶֿל הַגִּֽילֹנִ֜י יוֹעֵ֣ץ דָּוִ֗דֿ מֵֽעִירוֹ֙ מִגִּלֹ֔הֿ בְּזָבְֿח֖וֹ אֶתֿ־הַזְּבָֿחִ֑ים וַיְהִ֤י הַקֶּ֙שֶׁר֙ אַמִּ֔ץ וְהָעָ֛ם הוֹלֵ֥ךְֿ וָרָ֖בֿ אֶתֿ־אַבְֿשָׁלֽוֹם׃
[‏יג] וַיָּבֹֿא֙ הַמַּגִּ֔ידֿ אֶל־דָּוִ֖דֿ לֵאֿמֹ֑ר הָיָ֛הֿ לֶבֿ־אִ֥ישׁ יִשְׂרָאֵ֖ל אַֽחֲרֵ֥י אַבְֿשָׁלֽוֹם׃
[‏יד] וַיֹּ֣אֿמֶר דָּ֠וִדֿ לְכָֿל־עֲבָֿדָ֨יו אֲשֶׁר־אִתּ֤וֹ בִֿירֽוּשָׁלַ֙‍ִם֙ ק֣וּמוּ וְנִבְֿרָ֔חָהֿ כִּ֛י לֹא־תִֽֿהְיֶהֿ־לָּ֥נוּ פְֿלֵיטָ֖הֿ מִפְּנֵ֣י אַבְֿשָׁל֑וֹם מַֽהֲר֣וּ לָלֶ֗כֶֿתֿ פֶּן־יְמַהֵ֤ר וְהִשִּׂגָ֙נוּ֙ וְהִדִּ֤יחַ עָלֵ֙ינוּ֙ אֶתֿ־הָ֣רָעָ֔הֿ וְהִכָּ֥הֿ הָעִ֖יר לְפִֿי־חָֽרֶבֿ׃
[‏טו] וַיֹּֽאֿמְר֥וּ עַבְֿדֵֽֿי־הַמֶּ֖לֶךְֿ אֶל־הַמֶּ֑לֶךְֿ כְּכֹֿ֧ל אֲשֶׁר־יִבְֿחַ֛ר אֲדֹֿנִ֥י הַמֶּ֖לֶךְֿ הִנֵּ֥הֿ עֲבָֿדֶֽֿיךָֿ׃
[‏טז] וַיֵּצֵ֥א הַמֶּ֛לֶךְֿ וְכָֿל־בֵּיתֿ֖וֹ בְּרַגְֿלָ֑יו וַיַּֽעֲזֹ֣בֿ הַמֶּ֗לֶךְֿ אֵ֣תֿ עֶ֧שֶׂר נָשִׁ֛ים פִּֽלַגְֿשִׁ֖ים לִשְׁמֹ֥ר הַבָּֽיִתֿ׃
[‏יז] וַיֵּצֵ֥א הַמֶּ֛לֶךְֿ וְכָֿל־הָעָ֖ם בְּרַגְֿלָ֑יו וַיַּֽעַמְדֿ֖וּ בֵּ֥יתֿ הַמֶּרְחָֽק׃
[‏יח] וְכָֿל־עֲבָֿדָֿיו֙ עֹֽבְֿרִ֣ים עַל־יָד֔וֹ וְכָֿל־הַכְּרֵתִֿ֖י וְכָֿל־הַפְּלֵתִֿ֑י וְכָֽֿל־הַגִּתִּ֞ים שֵֽׁשׁ־מֵא֣וֹתֿ אִ֗ישׁ אֲשֶׁר־בָּ֤אוּ בְֿרַגְֿלוֹ֙ מִגַּ֔תֿ עֹֽבְֿרִ֖ים עַל־פְּנֵ֥י הַמֶּֽלֶךְֿ׃ס
[‏יט] וַיֹּ֤אֿמֶר הַמֶּ֙לֶךְ֙ אֶל־אִתַּ֣י הַגִּתִּ֔י לָ֧מָּהֿ תֵֿלֵ֛ךְֿ גַּם־אַתָּ֖הֿ אִתָּ֑נוּ שׁ֣וּבֿ וְשֵׁ֤בֿ עִם־הַמֶּ֙לֶךְ֙ כִּֽי־נָכְֿרִ֣י אַ֔תָּהֿ וְגַֿם־גֹּלֶ֥הֿ אַתָּ֖הֿ לִמְקוֹמֶֽךָֿ׃
[‏כ] תְּמ֣וֹל׀ בּוֹאֶ֗ךָֿ וְהַיּ֞וֹם אנועך֤ עִמָּ֙נוּ֙ לָלֶ֔כֶֿתֿ וַֽאֲנִ֣י הוֹלֵ֔ךְֿ עַ֥ל אֲשֶׁר־אֲנִ֖י הוֹלֵ֑ךְֿ שׁ֣וּבֿ וְהָשֵׁ֧בֿ אֶתֿ־אַחֶ֛יךָֿ עִמָּ֖ךְֿ חֶ֥סֶדֿ וֶֽאֱמֶֽתֿ׃
[‏כא] וַיַּ֧עַן אִתַּ֛י אֶתֿ־הַמֶּ֖לֶךְֿ וַיֹּאֿמַ֑ר חַי־יְהֹוָ֗ה וְחֵי֙ אֲדֹֿנִ֣י הַמֶּ֔לֶךְֿ כִּ֠י אִם־בִּמְק֞וֹם אֲשֶׁ֥ר יִֽהְיֶהֿ־שָּׁ֣ם׀ אֲדֹֿנִ֣י הַמֶּ֗לֶךְֿ אִם־לְמָ֙וֶת֙ אִם־לְחַיִּ֔ים כִּי־שָׁ֖ם יִֽהְיֶ֥הֿ עַבְֿדֶּֽךָֿ׃
[‏כב] וַיֹּ֧אֿמֶר דָּוִ֛דֿ אֶל־אִתַּ֖י לֵ֣ךְֿ וַֽעֲבֹֿ֑ר וַֽיַּֽעֲבֹ֞ר אִתַּ֤י הַגִּתִּי֙ וְכָֿל־אֲנָשָׁ֔יו וְכָֿל־הַטַּ֖ףֿ אֲשֶׁ֥ר אִתּֽוֹ׃
[‏כג] וְכָֿל־הָאָ֗רֶץ בּוֹכִֿים֙ ק֣וֹל גָּד֔וֹל וְכָֿל־הָעָ֖ם עֹֽבְֿרִ֑ים וְהַמֶּ֗לֶךְֿ עֹבֵֿר֙ בְּנַ֣חַל קִדְֿר֔וֹן וְכָֿל־הָעָם֙ עֹֽבְֿרִ֔ים עַל־פְּנֵי־דֶֿ֖רֶךְֿ אֶתֿ־הַמִּדְֿבָּֽר׃
[‏כד] וְהִנֵּ֨הֿ גַֿם־צָד֜וֹק וְכָֽֿל־הַֽלְוִיִּ֣ם אִתּ֗וֹ נֹֽשְׂאִים֙ אֶתֿ־אֲרוֹן֙ בְּרִ֣יתֿ הָֽאֱלֹהִ֔ים וַיַּצִּקוּ֙ אֶתֿ־אֲר֣וֹן הָֽאֱלֹהִ֔ים וַיַּ֖עַל אֶבְֿיָתָֿ֑ר עַדֿ־תֹּ֥ם כָּל־הָעָ֖ם לַֽעֲבֿ֥וֹר מִן־הָעִֽיר׃ס
[‏כה] וַיֹּ֤אֿמֶר הַמֶּ֙לֶךְ֙ לְצָד֔וֹק הָשֵׁ֛בֿ אֶתֿ־אֲר֥וֹן הָֽאֱלֹהִ֖ים הָעִ֑יר אִם־אֶמְצָ֥א חֵן֙ בְּעֵינֵ֣י יְהֹוָ֔ה וֶֽהֱשִׁבַ֕נִי וְהִרְאַ֥נִי אֹתֿ֖וֹ וְאֶתֿ־נָוֵֽהוּ׃
[‏כו] וְאִם֙ כֹּ֣הֿ יֹאֿמַ֔ר לֹ֥א חָפַֿ֖צְתִּי בָּ֑ךְֿ הִנְנִ֕י יַֽעֲשֶׂהֿ־לִּ֕י כַּֽאֲשֶׁ֥ר ט֖וֹבֿ בְּעֵינָֽיו׃ס
[‏כז] וַיֹּ֤אֿמֶר הַמֶּ֙לֶךְ֙ אֶל־צָדֿ֣וֹק הַכֹּהֵ֔ן הֲרוֹאֶ֣הֿ אַתָּ֔הֿ שֻׁ֥בָֿהֿ הָעִ֖יר בְּשָׁל֑וֹם וַֽאֲחִימַ֨עַץ בִּנְךָ֜ וִיהֽוֹנָתָֿ֧ן בֶּן־אֶבְֿיָתָֿ֛ר שְׁנֵ֥י בְֿנֵיכֶֿ֖ם אִתְּכֶֽֿם׃
[‏כח] רְאוּ֙ אָֽנֹכִֿ֣י מִתְֿמַהְמֵ֔הַּ בְּעַבְֿרוֹתֿ הַמִּדְֿבָּ֑ר עַ֣דֿ בּ֥וֹא דָֿבָֿ֛ר מֵֽעִמָּכֶֿ֖ם לְהַגִּ֥ידֿ לִֽי׃
[‏כט] וַיָּ֨שֶׁבֿ צָדֿ֧וֹק וְאֶבְֿיָתָֿ֛ר אֶתֿ־אֲר֥וֹן הָֽאֱלֹהִ֖ים יְרֽוּשָׁלָ֑‍ִם וַיֵּֽשְׁבֿ֖וּ שָֽׁם׃
[‏ל] וְדָֿוִ֡דֿ עֹלֶה֩ בְֿמַֽעֲלֵ֨הֿ הַזֵּיתִ֜ים עֹלֶ֣הֿ׀ וּבֿוֹכֶ֗הֿ וְרֹ֥אֿשׁ לוֹ֙ חָפ֔וּי וְה֖וּא הֹלֵ֣ךְֿ יָחֵ֑ףֿ וְכָֿל־הָעָ֣ם אֲשֶׁר־אִתּ֗וֹ חָפֿוּ֙ אִ֣ישׁ רֹאֿשׁ֔וֹ וְעָל֥וּ עָלֹ֖הֿ וּבָֿכֹֽֿהֿ׃
[‏לא] וְדָֿוִד֙ הִגִּ֣ידֿ לֵאֿמֹ֔ר אֲחִיתֹֿ֥פֶֿל בַּקֹּֽשְׁרִ֖ים עִם־אַבְֿשָׁל֑וֹם וַיֹּ֣אֿמֶר דָּוִ֔דֿ סַכֶּל־נָ֛א אֶתֿ־עֲצַ֥תֿ אֲחִיתֹֿ֖פֶֿל יְהֹוָֽה׃
[‏לב] וַיְהִ֤י דָֿוִד֙ בָּ֣א עַדֿ־הָרֹ֔אֿשׁ אֲשֶֽׁר־יִשְׁתַּֽחֲוֶ֥הֿ שָׁ֖ם לֵֽאֿלֹהִ֑ים וְהִנֵּ֤הֿ לִקְרָאֿתֿוֹ֙ חוּשַׁ֣י הָֽאַרְכִּ֔י קָר֙וּעַ֙ כֻּתָּנְתּ֔וֹ וַֽאֲדָֿמָ֖הֿ עַל־רֹאֿשֽׁוֹ׃
[‏לג] וַיֹּ֥אֿמֶר ל֖וֹ דָּוִ֑דֿ אּ֚ם עָבַֿ֣רְתָּ אִתִּ֔י וְהָיִ֥תָֿ עָלַ֖י לְמַשָּֽׂא׃
[‏לד] וְאִם־הָעִ֣יר תָּשׁ֗וּבֿ וְאָֽמַרְתָּ֤ לְאַבְֿשָׁלוֹם֙ עַבְֿדְּךָ֙ אֲנִ֤י הַמֶּ֙לֶךְ֙ אֶֽהְיֶ֔הֿ עֶ֣בֶֿדֿ אָבִֿ֤יךָֿ וַֽאֲנִי֙ מֵאָ֔ז וְעַתָּ֖הֿ וַֽאֲנִ֣י עַבְֿדֶּ֑ךָֿ וְהֵֽפַֿרְתָּ֣הֿ לִ֔י אֵ֖תֿ עֲצַ֥תֿ אֲחִיתֹֽֿפֶֿל׃
[‏לה] וַֽהֲל֤וֹא עִמְּךָ֙ שָׁ֔ם צָדֿ֥וֹק וְאֶבְֿיָתָֿ֖ר הַכֹּֽהֲנִ֑ים וְהָיָ֗הֿ כָּל־הַדָּבָֿר֙ אֲשֶׁ֤ר תִּשְׁמַע֙ מִבֵּ֣יתֿ הַמֶּ֔לֶךְֿ תַּגִּ֕ידֿ לְצָדֿ֥וֹק וּלְאֶבְֿיָתָֿ֖ר הַכֹּֽהֲנִֽים׃
[‏לו] הִנֵּהֿ־שָׁ֤ם עִמָּם֙ שְׁנֵ֣י בְֿנֵיהֶ֔ם אֲחִימַ֣עַץ לְצָד֔וֹק וִיהֽוֹנָתָֿ֖ן לְאֶבְֿיָתָֿ֑ר וּשְׁלַחְתֶּ֤ם בְּיָדָֿם֙ אֵלַ֔י כָּל־דָּבָֿ֖ר אֲשֶׁ֥ר תִּשְׁמָֽעוּ׃
[‏לז] וַיָּבֹֿ֥א חוּשַׁ֛י רֵעֶ֥הֿ דָֿוִ֖דֿ הָעִ֑יר וְאַבְֿשָׁלֹ֔ם יָבֹֿ֖א יְרֽוּשָׁלָֽ‍ִם׃ס

פרק טז

[‏א] וְדָֿוִ֗דֿ עָבַֿ֤ר מְעַט֙ מֵֽהָרֹ֔אֿשׁ וְהִנֵּ֥הֿ צִיבָֿ֛א נַ֥עַר מְפִֿי־בֹֿ֖שֶׁתֿ לִקְרָאֿתֿ֑וֹ וְצֶ֨מֶדֿ חֲמֹרִ֜ים חֲבֻֿשִׁ֗ים וַֽעֲלֵיהֶם֩ מָאֿתַ֨יִם לֶ֜חֶם וּמֵאָ֧הֿ צִמּוּקִ֛ים וּמֵ֥אָהֿ קַ֖יִץ וְנֵ֥בֶֿל יָֽיִן׃
[‏ב] וַיֹּ֧אֿמֶר הַמֶּ֛לֶךְֿ אֶל־צִיבָֿ֖א מָהֿ־אֵ֣לֶּהֿ לָּ֑ךְֿ וַיֹּ֣אֿמֶר צִ֠יבָֿא הַֽחֲמוֹרִ֨ים לְבֵֽֿיתֿ־הַמֶּ֜לֶךְֿ לִרְכֹּ֗בֿ ולהל֤חם וְהַקַּיִץ֙ לֶֽאֱכֿ֣וֹל הַנְּעָרִ֔ים וְהַיַּ֕יִן לִשְׁתּ֥וֹתֿ הַיָּעֵ֖ףֿ בַּמִּדְֿבָּֽר׃
[‏ג] וַיֹּ֣אֿמֶר הַמֶּ֔לֶךְֿ וְאַיֵּ֖הֿ בֶּן־אֲדֹֿנֶ֑יךָֿ וַיֹּ֨אֿמֶר צִיבָ֜א אֶל־הַמֶּ֗לֶךְֿ הִנֵּה֙ יוֹשֵׁ֣בֿ בִּירֽוּשָׁלַ֔‍ִם כִּ֣י אָמַ֔ר הַיּ֗וֹם יָשִׁ֤יבֿוּ לִי֙ בֵּ֣יתֿ יִשְׂרָאֵ֔ל אֵ֖תֿ מַמְלְכֿ֥וּתֿ אָבִֽֿי׃
[‏ד] וַיֹּ֤אֿמֶר הַמֶּ֙לֶךְ֙ לְצִבָ֔א הִנֵּ֣הֿ לְךָ֔ כֹּ֖ל אֲשֶׁ֣ר לִמְפִֿי־בֹֿ֑שֶׁתֿ וַיֹּ֤אֿמֶר צִיבָֿא֙ הִֽשְׁתַּֽחֲוֵ֔יתִֿי אֶמְצָא־חֵ֥ן בְּעֵינֶ֖יךָֿ אֲדֹֿנִ֥י הַמֶּֽלֶךְֿ׃
[‏ה] וּבָֿ֛א הַמֶּ֥לֶךְֿ דָּוִ֖דֿ עַדֿ־בַּֽחוּרִ֑ים וְהִנֵּ֣הֿ מִשָּׁם֩ אִ֨ישׁ יוֹצֵ֜א מִמִּשְׁפַּ֣חַתֿ בֵּֽיתֿ־שָׁא֗וּל וּשְׁמוֹ֙ שִׁמְעִ֣י בֶֿן־גֵּרָ֔א יֹצֵ֥א יָצ֖וֹא וּמְקַלֵּֽל׃
[‏ו] וַיְסַקֵּ֤ל בָּֽאֲבָֿנִים֙ אֶתֿ־דָּוִ֔דֿ וְאֶתֿ־כָּל־עַבְֿדֵֿ֖י הַמֶּ֣לֶךְֿ דָּוִ֑דֿ וְכָֿל־הָעָם֙ וְכָֿל־הַגִּבֹּרִ֔ים מִֽימִינ֖וֹ וּמִשְּׂמֹאֿלֽוֹ׃
[‏ז] וְכֹֽֿהֿ־אָמַ֥ר שִׁמְעִ֖י בְּקַֽלְל֑וֹ צֵ֥א צֵ֛א אִ֥ישׁ הַדָּמִ֖ים וְאִ֥ישׁ הַבְּלִיָּֽעַל׃
[‏ח] הֵשִׁיב֩ עָלֶ֨יךָֿ יְהֹוָ֜ה כֹּ֣ל׀ דְּמֵ֣י בֵֽֿיתֿ־שָׁא֗וּל אֲשֶׁ֤ר מָלַכְֿתָּ֙ תחת֔ו וַיִּתֵּ֤ן יְהֹוָה֙ אֶתֿ־הַמְּלוּכָ֔הֿ בְּיַ֖דֿ אַבְֿשָׁל֣וֹם בְּנֶ֑ךָֿ וְהִנְּךָ֙ בְּרָ֣עָתֶ֔ךָֿ כִּ֛י אִ֥ישׁ דָּמִ֖ים אָֽתָּהֿ׃
[‏ט] וַיֹּ֨אֿמֶר אֲבִֿישַׁ֤י בֶּן־צְרוּיָה֙ אֶל־הַמֶּ֔לֶךְֿ לָ֣מָּהֿ יְקַלֵּ֞ל הַכֶּ֤לֶבֿ הַמֵּת֙ הַזֶּ֔הֿ אֶתֿ־אֲדֹֿנִ֖י הַמֶּ֑לֶךְֿ אֶעְבְּרָהֿ־נָּ֖א וְאָסִ֥ירָהֿ אֶתֿ־רֹאֿשֽׁוֹ׃ס
[‏י] וַיֹּ֣אֿמֶר הַמֶּ֔לֶךְֿ מַהֿ־לִּ֥י וְלָכֶֿ֖ם בְּנֵ֣י צְרֻיָ֑הֿ כ֣י יְקַלֵּ֗ל וְכִֿי יְהֹוָה֙ אָ֤מַר לוֹ֙ קַלֵּ֣ל אֶתֿ־דָּוִ֔דֿ וּמִ֣י יֹאֿמַ֔ר מַדּ֖וּעַ עָשִׂ֥יתָֿהֿ כֵּֽן׃ס
[‏יא] וַיֹּ֨אֿמֶר דָּוִ֤דֿ אֶל־אֲבִֿישַׁי֙ וְאֶל־כָּל־עֲבָֿדָ֔יו הִנֵּ֥הֿ בְֿנִ֛י אֲשֶׁר־יָצָ֥א מִמֵּעַ֖י מְבַֿקֵּ֣שׁ אֶתֿ־נַפְֿשִׁ֑י וְאַ֨ףֿ כִּֽי־עַתָּ֜הֿ בֶּן־הַיְמִינִ֗י הַנִּ֤חוּ לוֹ֙ וִֽיקַלֵּ֔ל כִּ֥י אָֽמַר־ל֖וֹ יְהֹוָֽה׃
[‏יב] אוּלַ֛י יִרְאֶ֥הֿ יְהֹוָ֖ה בעונ֑י וְהֵשִׁ֨יבֿ יְהֹוָ֥ה לִי֙ טוֹבָ֔הֿ תַּ֥חַתֿ קִלְלָתֿ֖וֹ הַיּ֥וֹם הַזֶּֽהֿ׃
[‏יג] וַיֵּ֧לֶךְֿ דָּוִ֛דֿ וַֽאֲנָשָׁ֖יו בַּדָּ֑רֶךְֿ וְשִׁמְעִ֡י הֹלֵךְ֩ בְּצֵ֨לַע הָהָ֜ר לְעֻמָּת֗וֹ הָלוֹךְ֙ וַיְקַלֵּ֔ל וַיְסַקֵּ֤ל בָּֽאֲבָֿנִים֙ לְעֻמָּת֔וֹ וְעִפַּ֖ר בֶּֽעָפָֽֿר׃פ
[‏יד] וַיָּבֹֿ֥א הַמֶּ֛לֶךְֿ וְכָֿל־הָעָ֥ם אֲשֶׁר־אִתּ֖וֹ עֲיֵפִֿ֑ים וַיִּנָּפֵֿ֖שׁ שָֽׁם׃
[‏טו] וְאַבְֿשָׁל֗וֹם וְכָֿל־הָעָם֙ אִ֣ישׁ יִשְׂרָאֵ֔ל בָּ֖אוּ יְרֽוּשָׁלָ֑‍ִם וַֽאֲחִיתֹֿ֖פֶֿל אִתּֽוֹ׃
[‏טז] וַיְהִ֗י כַּֽאֲשֶׁר־בָּ֞א חוּשַׁ֧י הָֽאַרְכִּ֛י רֵעֶ֥הֿ דָֿוִ֖דֿ אֶל־אַבְֿשָׁל֑וֹם וַיֹּ֤אֿמֶר חוּשַׁי֙ אֶל־אַבְֿשָׁלֹ֔ם יְחִ֥י הַמֶּ֖לֶךְֿ יְחִ֥י הַמֶּֽלֶךְֿ׃
[‏יז] וַיֹּ֤אֿמֶר אַבְֿשָׁלוֹם֙ אֶל־חוּשַׁ֔י זֶ֥הֿ חַסְדְּךָֿ֖ אֶתֿ־רֵעֶ֑ךָֿ לָ֥מָּהֿ לֹֽא־הָלַ֖כְֿתָּ אֶתֿ־רֵעֶֽךָֿ׃
[‏יח] וַיֹּ֣אֿמֶר חוּשַׁי֘ אֶל־אַבְֿשָׁלֹם֒ ל֕אֺ כִּי֩ אֲשֶׁ֨ר בָּחַ֧ר יְהֹוָ֛ה וְהָעָ֥ם הַזֶּ֖הֿ וְכָֿל־אִ֣ישׁ יִשְׂרָאֵ֑ל לֹ֥א אֶֽהְיֶ֖הֿ וְאִתּ֥וֹ אֵשֵֽׁבֿ׃
[‏יט] וְהַשֵּׁנִ֗יתֿ לְמִי֙ אֲנִ֣י אֶֽעֱבֹ֔דֿ הֲל֖וֹא לִפְֿנֵ֣י בְֿנ֑וֹ כַּֽאֲשֶׁ֤ר עָבַ֙דְֿתִּי֙ לִפְֿנֵ֣י אָבִ֔יךָֿ כֵּ֖ן אֶֽהְיֶ֥הֿ לִפָֿנֶֽיךָֿ׃ס
[‏כ] וַיֹּ֥אֿמֶר אַבְֿשָׁל֖וֹם אֶל־אֲחִיתֹֿ֑פֶֿל הָבֿ֥וּ לָכֶֿ֛ם עֵצָ֖הֿ מַהֿ־נַּֽעֲשֶֽׂהֿ׃
[‏כא] וַיֹּ֤אֿמֶר אֲחִיתֹ֙פֶֿל֙ אֶל־אַבְֿשָׁלֹ֔ם בּ֚וֹא אֶל־פִּֽלַגְֿשֵׁ֣י אָבִ֔יךָֿ אֲשֶׁ֥ר הִנִּ֖יחַ לִשְׁמ֣וֹר הַבָּ֑יִתֿ וְשָׁמַ֤ע כָּל־יִשְׂרָאֵל֙ כִּֽי־נִבְֿאַ֣שְׁתָּ אֶתֿ־אָבִ֔יךָֿ וְחָ֣זְק֔וּ יְדֵֿ֖י כָּל־אֲשֶׁ֥ר אִתָּֽךְֿ׃
[‏כב] וַיַּטּ֧וּ לְאַבְֿשָׁל֛וֹם הָאֹ֖הֶל עַל־הַגָּ֑גֿ וַיָּבֹֿ֤א אַבְֿשָׁלוֹם֙ אֶל־פִּֽלַגְֿשֵׁ֣י אָבִ֔יו לְעֵינֵ֖י כָּל־יִשְׂרָאֵֽל׃
[‏כג] וַֽעֲצַ֣תֿ אֲחִיתֹ֗פֶֿל אֲשֶׁ֤ר יָעַץ֙ בַּיָּמִ֣ים הָהֵ֔ם כַּֽאֲשֶׁ֥ר יִשְׁאַל־בִּדְֿבַֿ֣ר הָֽאֱלֹהִ֑ים כֵּ֚ן כָּל־עֲצַ֣תֿ אֲחִיתֹ֔פֶֿל גַּם־לְדָֿוִ֖דֿ גַּ֥ם לְאַבְֿשָׁלֹֽם׃פ

פרק יז

[‏א] וַיֹּ֥אֿמֶר אֲחִיתֹֿ֖פֶֿל אֶל־אַבְֿשָׁלֹ֑ם אֶבְֿחֲרָ֣הֿ נָּ֗א שְׁנֵֽים־עָשָׂ֥ר אֶ֙לֶף֙ אִ֔ישׁ וְאָק֛וּמָהֿ וְאֶרְדְּפָֿ֥הֿ אַֽחֲרֵי־דָֿוִ֖דֿ הַלָּֽיְלָהֿ׃
[‏ב] וְאָבֿ֣וֹא עָלָ֗יו וְה֤וּא יָגֵ֙עַ֙ וּרְפֵֿ֣הֿ יָדַ֔יִם וְהַֽחֲרַדְֿתִּ֣י אֹת֔וֹ וְנָ֖ס כָּל־הָעָ֣ם אֲשֶׁר־אִתּ֑וֹ וְהִכֵּיתִֿ֥י אֶתֿ־הַמֶּ֖לֶךְֿ לְבַֿדּֽוֹ׃
[‏ג] וְאָשִׁ֥יבָֿהֿ כָֿל־הָעָ֖ם אֵלֶ֑יךָֿ כְּשׁ֣וּבֿ הַכֹּ֔ל הָאִישׁ֙ אֲשֶׁ֣ר אַתָּ֣הֿ מְבַֿקֵּ֔שׁ כָּל־הָעָ֖ם יִֽהְיֶ֥הֿ שָׁלֽוֹם׃
[‏ד] וַיִּישַׁ֥ר הַדָּבָֿ֖ר בְּעֵינֵ֣י אַבְֿשָׁלֹ֑ם וּבְֿעֵינֵ֖י כָּל־זִקְנֵ֥י יִשְׂרָאֵֽל׃ס
[‏ה] וַיֹּ֙אֿמֶר֙ אַבְֿשָׁל֔וֹם קְרָ֣א נָ֔א גַּ֖ם לְחוּשַׁ֣י הָֽאַרְכִּ֑י וְנִשְׁמְעָ֥הֿ מַהֿ־בְּפִֿ֖יו גַּם־הֽוּא׃
[‏ו] וַיָּבֹֿ֣א חוּשַׁי֘ אֶל־אַבְֿשָׁלוֹם֒ וַיֹּאֿמֶר֩ אַבְֿשָׁל֨וֹם אֵלָ֜יו לֵאֿמֹ֗ר כַּדָּבָֿ֤ר הַזֶּה֙ דִּבֶּ֣ר אֲחִיתֹ֔פֶֿל הֲנַֽעֲשֶׂ֖הֿ אֶתֿ־דְּבָֿר֑וֹ אִם־אַ֖יִן אַתָּ֥הֿ דַֿבֵּֽר׃ס
[‏ז] וַיֹּ֥אֿמֶר חוּשַׁ֖י אֶל־אַבְֿשָׁל֑וֹם לֹֽא־טוֹבָֿ֧הֿ הָֽעֵצָ֛הֿ אֲשֶׁר־יָעַ֥ץ אֲחִיתֹֿ֖פֶֿל בַּפַּ֥עַם הַזֹּֽאֿתֿ׃
[‏ח] וַיֹּ֣אֿמֶר חוּשַׁ֗י אַתָּ֣הֿ יָ֠דַֿעְתָּ אֶתֿ־אָבִ֨יךָֿ וְאֶתֿ־אֲנָשָׁ֜יו כִּ֧י גִֿבֹּרִ֣ים הֵ֗מָּהֿ וּמָרֵ֥י נֶ֙פֶֿשׁ֙ הֵ֔מָּהֿ כְּדֹֿ֥בֿ שַׁכּ֖וּל בַּשָּׂדֶֿ֑הֿ וְאָבִ֙יךָ֙ אִ֣ישׁ מִלְחָמָ֔הֿ וְלֹ֥א יָלִ֖ין אֶתֿ־הָעָֽם׃
[‏ט] הִנֵּ֨הֿ עַתָּ֤הֿ הֽוּא־נֶחְבָּא֙ בְּאַחַ֣תֿ הַפְּחָתִ֔ים א֖וֹ בְּאַחַ֣דֿ הַמְּקוֹמֹ֑תֿ וְהָיָ֗הֿ כִּנְפֹֿ֤ל בָּהֶם֙ בַּתְּחִלָּ֔הֿ וְשָׁמַ֤ע הַשֹּׁמֵ֙עַ֙ וְאָמַ֔ר הָֽיְתָֿה֙ מַגֵּפָ֔הֿ בָּעָ֕ם אֲשֶׁ֖ר אַֽחֲרֵ֥י אַבְֿשָׁלֹֽם׃
[‏י] וְה֣וּא גַֿם־בֶּן־חַ֗יִל אֲשֶׁ֥ר לִבּ֛וֹ כְּלֵ֥בֿ הָֽאַרְיֵ֖הֿ הִמֵּ֣ס יִמָּ֑ס כִּֽי־יֹדֵֿ֤עַ כָּל־יִשְׂרָאֵל֙ כִּֽי־גִֿבּ֣וֹר אָבִ֔יךָֿ וּבְֿנֵי־חַ֖יִל אֲשֶׁ֥ר אִתּֽוֹ׃
[‏יא] כִּ֣י יָעַ֗צְתִּי הֵֽ֠אָסֹףֿ יֵֽאָסֵ֨ףֿ עָלֶ֤יךָֿ כָֿל־יִשְׂרָאֵל֙ מִדָּן֙ וְעַדֿ־בְּאֵ֣ר שֶׁ֔בַֿע כַּח֥וֹל אֲשֶׁר־עַל־הַיָּ֖ם לָרֹ֑בֿ וּפָֿנֶ֥יךָֿ הֹֽלְכִֿ֖ים בַּקְרָֽבֿ׃
[‏יב] וּבָֿ֣אֿנוּ אֵלָ֗יו בְּאַחַתֿ הַמְּקוֹמֹת֙ אֲשֶׁ֣ר נִמְצָ֣א שָׁ֔ם וְנַ֣חְנוּ עָלָ֔יו כַּֽאֲשֶׁ֛ר יִפֹּ֥ל הַטַּ֖ל עַל־הָֽאֲדָֿמָ֑הֿ וְלֹֽא־נ֥וֹתַֿר בּ֛וֹ וּבְֿכָֿל־הָֽאֲנָשִׁ֥ים אֲשֶׁר־אִתּ֖וֹ גַּם־אֶחָֽדֿ׃
[‏יג] וְאִם־אֶל־עִיר֙ יֵֽאָסֵ֔ףֿ וְהִשִּׂ֧יאוּ כָֽֿל־יִשְׂרָאֵ֛ל אֶל־הָעִ֥יר הַהִ֖יא חֲבָֿלִ֑ים וְסָחַ֤בְֿנוּ אֹתֿוֹ֙ עַדֿ־הַנַּ֔חַל עַ֛דֿ אֲשֶֽׁר־לֹֽא־נִמְצָ֥א שָׁ֖ם גַּם־צְרֽוֹר׃ס
[‏יד] וַיֹּ֤אֿמֶר אַבְֿשָׁלוֹם֙ וְכָֿל־אִ֣ישׁ יִשְׂרָאֵ֔ל טוֹבָ֗הֿ עֲצַת֙ חוּשַׁ֣י הָֽאַרְכִּ֔י מֵֽעֲצַ֖תֿ אֲחִיתֹֿ֑פֶֿל וַֽיהֹוָ֣ה צִוָּ֗הֿ לְהָפֵ֞ר אֶתֿ־עֲצַ֤תֿ אֲחִיתֹ֙פֶֿל֙ הַטּוֹבָ֔הֿ לְבַֽֿעֲב֗וּר הָבִֿ֧יא יְהֹוָ֛ה אֶל־אַבְֿשָׁל֖וֹם אֶתֿ־הָֽרָעָֽהֿ׃ס
[‏טו] וַיֹּ֣אֿמֶר חוּשַׁ֗י אֶל־צָדֿ֤וֹק וְאֶל־אֶבְֿיָתָֿר֙ הַכֹּ֣הֲנִ֔ים כָּזֹ֣אֿתֿ וְכָֿזֹ֗אֿתֿ יָעַ֤ץ אֲחִיתֹ֙פֶֿל֙ אֶתֿ־אַבְֿשָׁלֹ֔ם וְאֵ֖תֿ זִקְנֵ֣י יִשְׂרָאֵ֑ל וְכָֿזֹ֥אֿתֿ וְכָֿזֹ֖אֿתֿ יָעַ֥צְתִּי אָֽנִי׃
[‏טז] וְעַתָּ֡הֿ שִׁלְח֣וּ מְהֵרָה֩ וְהַגִּ֨ידֿוּ לְדָֿוִ֜דֿ לֵאֿמֹ֗ר אַל־תָּ֤לֶן הַלַּ֙יְלָה֙ בְּעַֽרְבֿ֣וֹתֿ הַמִּדְֿבָּ֔ר וְגַֿ֖ם עָבֿ֣וֹר תַּֽעֲבֿ֑וֹר פֶּ֚ן יְבֻֿלַּ֣ע לַמֶּ֔לֶךְֿ וּלְכָֿל־הָעָ֖ם אֲשֶׁ֥ר אִתּֽוֹ׃
[‏יז] וִיהֽוֹנָתָ֨ן וַֽאֲחִימַ֜עַץ עֹֽמְדִֿ֣ים בְּעֵֽין־רֹגֵ֗ל וְהָלְכָֿ֤הֿ הַשִּׁפְֿחָה֙ וְהִגִּ֣ידָֿהֿ לָהֶ֔ם וְהֵם֙ יֵֽלְכ֔וּ וְהִגִּ֖ידֿוּ לַמֶּ֣לֶךְֿ דָּוִ֑דֿ כִּ֣י לֹ֥א יֽוּכְֿל֛וּ לְהֵֽרָא֖וֹתֿ לָבֿ֥וֹא הָעִֽירָהֿ׃
[‏יח] וַיַּ֤רְא אֹתָֿם֙ נַ֔עַר וַיַּגֵּ֖דֿ לְאַבְֿשָׁלֹ֑ם וַיֵּֽלְכֿוּ֩ שְׁנֵיהֶ֨ם מְהֵרָ֜הֿ וַיָּבֹֿ֣אוּ׀ אֶל־בֵּֽיתֿ־אִ֣ישׁ בְּבַֿחוּרִ֗ים וְל֥וֹ בְֿאֵ֛ר בַּֽחֲצֵר֖וֹ וַיֵּ֥רְדֿוּ שָֽׁם׃
[‏יט] וַתִּקַּ֣ח הָֽאִשָּׁ֗הֿ וַתִּפְֿרֹ֤שׂ אֶתֿ־הַמָּסָךְ֙ עַל־פְּנֵ֣י הַבְּאֵ֔ר וַתִּשְׁטַ֥ח עָלָ֖יו הָֽרִפֿ֑וֹתֿ וְלֹ֥א נוֹדַֿ֖ע דָּבָֽֿר׃
[‏כ] וַיָּבֹֿ֣אוּ עַבְֿדֵֿי֩ אַבְֿשָׁל֨וֹם אֶל־הָֽאִשָּׁ֜הֿ הַבַּ֗יְתָֿהֿ וַיֹּֽאֿמְרוּ֙ אַיֵּ֗הֿ אֲחִימַ֙עַץ֙ וִיה֣וֹנָתָ֔ן וַתֹּ֤אֿמֶר לָהֶם֙ הָֽאִשָּׁ֔הֿ עָֽבְֿר֖וּ מִיכַֿ֣ל הַמָּ֑יִם וַיְבַֿקְשׁוּ֙ וְלֹ֣א מָצָ֔אוּ וַיָּשֻׁ֖בֿוּ יְרֽוּשָׁלָֽ‍ִם׃ס
[‏כא] וַיְהִ֣י׀ אַֽחֲרֵ֣י לֶכְֿתָּ֗ם וַיַּֽעֲלוּ֙ מֵֽהַבְּאֵ֔ר וַיֵּ֣לְכ֔וּ וַיַּגִּ֖דֿוּ לַמֶּ֣לֶךְֿ דָּוִ֑דֿ וַיֹּֽאֿמְר֣וּ אֶל־דָּוִ֗דֿ ק֣וּמוּ וְעִבְֿר֤וּ מְהֵרָה֙ אֶתֿ־הַמַּ֔יִם כִּי־כָֿ֛כָֿהֿ יָעַ֥ץ עֲלֵיכֶֿ֖ם אֲחִיתֹֽֿפֶֿל׃
[‏כב] וַיָּ֣קָם דָּוִ֗דֿ וְכָֿל־הָעָם֙ אֲשֶׁ֣ר אִתּ֔וֹ וַיַּֽעַבְֿר֖וּ אֶתֿ־הַיַּרְדֵּ֑ן עַדֿ־א֣וֹר הַבֹּ֗קֶר עַדֿ־אַחַד֙ לֹ֣א נֶעְדָּ֔ר אֲשֶׁ֥ר לֹֽא־עָבַֿ֖ר אֶתֿ־הַיַּרְדֵּֽן׃
[‏כג] וַֽאֲחִיתֹֿ֣פֶֿל רָאָ֗הֿ כִּ֣י לֹ֣א נֶֽעֶשְׂתָֿה֘ עֲצָתֿוֹ֒ וַיַּֽחֲבֹֿ֣שׁ אֶתֿ־הַֽחֲמ֗וֹר וַיָּ֜קָם וַיֵּ֤לֶךְֿ אֶל־בֵּיתֿוֹ֙ אֶל־עִיר֔וֹ וַיְצַ֥ו אֶל־בֵּיתֿ֖וֹ וַיֵּחָנַ֑ק וַיָּ֕מָתֿ וַיִּקָּבֵֿ֖ר בְּקֶ֥בֶֿר אָבִֽֿיו׃ס
[‏כד] וְדָֿוִ֖דֿ בָּ֣א מַֽחֲנָ֑יְמָהֿ וְאַבְֿשָׁלֹ֗ם עָבַֿר֙ אֶתֿ־הַיַּרְדֵּ֔ן ה֕וּא וְכָֿל־אִ֥ישׁ יִשְׂרָאֵ֖ל עִמּֽוֹ׃
[‏כה] וְאֶתֿ־עֲמָשָׂ֗א שָׂ֧ם אַבְֿשָׁלֹ֛ם תַּ֥חַתֿ יוֹאָ֖בֿ עַל־הַצָּבָֿ֑א וַֽעֲמָשָׂ֣א בֶֿן־אִ֗ישׁ וּשְׁמוֹ֙ יִתְֿרָ֣א הַיִּשְׂרְאֵלִ֔י אֲשֶׁר־בָּא֙ אֶל־אֲבִֿיגַֿ֣ל בַּתֿ־נָחָ֔שׁ אֲח֥וֹתֿ צְרוּיָ֖הֿ אֵ֥ם יוֹאָֽבֿ׃
[‏כו] וַיִּ֤חַן יִשְׂרָאֵל֙ וְאַבְֿשָׁלֹ֔ם אֶ֖רֶץ הַגִּלְעָֽדֿ׃ס
[‏כז] וַיְהִ֕י כְּבֿ֥וֹא דָֿוִ֖דֿ מַֽחֲנָ֑יְמָהֿ וְשֹׁבִ֨י בֶֿן־נָחָ֜שׁ מֵרַבַּ֣תֿ בְּנֵֽי־עַמּ֗וֹן וּמָכִֿ֤יר בֶּן־עַמִּיאֵל֙ מִלּ֣אֺ דְֿבָ֔ר וּבַֿרְזִלַּ֥י הַגִּלְעָדִֿ֖י מֵרֹגְֿלִֽים׃
[‏כח] מִשְׁכָּ֤בֿ וְסַפּוֹת֙ וּכְֿלִ֣י יוֹצֵ֔ר וְחִטִּ֥ים וּשְׂעֹרִ֖ים וְקֶ֣מַח וְקָלִ֑י וּפֿ֥וֹל וַֽעֲדָֿשִׁ֖ים וְקָלִֽי׃
[‏כט] וּדְֿבַֿ֣שׁ וְחֶמְאָ֗הֿ וְצֹאֿן֙ וּשְׁפֿ֣וֹתֿ בָּקָ֔ר הִגִּ֧ישׁוּ לְדָֿוִ֛דֿ וְלָעָ֥ם אֲשֶׁר־אִתּ֖וֹ לֶֽאֱכֿ֑וֹל כִּ֣י אָֽמְר֔וּ הָעָ֗ם רָעֵ֛בֿ וְעָיֵ֥ףֿ וְצָמֵ֖א בַּמִּדְֿבָּֽר׃

פרק יח

[‏א] וַיִּפְֿקֹ֣דֿ דָּוִ֔דֿ אֶתֿ־הָעָ֖ם אֲשֶׁ֣ר אִתּ֑וֹ וַיָּ֣שֶׂם עֲלֵיהֶ֔ם שָׂרֵ֥י אֲלָפִֿ֖ים וְשָׂרֵ֥י מֵאֽוֹתֿ׃
[‏ב] וַיְשַׁלַּ֨ח דָּוִ֜דֿ אֶתֿ־הָעָ֗ם הַשְּׁלִשִׁ֤יתֿ בְּיַדֿ־יוֹאָב֙ וְ֠הַשְּׁלִשִׁיתֿ בְּיַ֨דֿ אֲבִֿישַׁ֤י בֶּן־צְרוּיָה֙ אֲחִ֣י יוֹאָ֔בֿ וְהַ֨שְּׁלִשִׁ֔תֿ בְּיַ֖דֿ אִתַּ֣י הַגִּתִּ֑י וַיֹּ֤אֿמֶר הַמֶּ֙לֶךְ֙ אֶל־הָעָ֔ם יָצֹ֥א אֵצֵ֛א גַּם־אֲנִ֖י עִמָּכֶֽֿם׃
[‏ג] וַיֹּ֨אֿמֶר הָעָ֜ם לֹ֣א תֵֿצֵ֗א כִּי֩ אִם־נֹ֨ס נָנ֜וּס לֹֽא־יָשִׂ֧ימוּ אֵלֵ֣ינוּ לֵ֗בֿ וְאִם־יָמֻ֤תֿוּ חֶצְיֵ֙נוּ֙ לֹֽא־יָשִׂ֤ימוּ אֵלֵ֙ינוּ֙ לֵ֔בֿ כִּֽי־עַתָּ֥הֿ כָֿמֹ֖נוּ עֲשָׂרָ֣הֿ אֲלָפִֿ֑ים וְעַתָּ֣הֿ ט֔וֹבֿ כִּי־תִֽֿהְיֶהֿ־לָּ֥נוּ מֵעִ֖יר לעזֽיר׃ס
[‏ד] וַיֹּ֤אֿמֶר אֲלֵיהֶם֙ הַמֶּ֔לֶךְֿ אֲשֶׁר־יִיטַ֥בֿ בְּעֵֽינֵיכֶֿ֖ם אֶֽעֱשֶׂ֑הֿ וַיַּֽעֲמֹ֤דֿ הַמֶּ֙לֶךְ֙ אֶל־יַ֣דֿ הַשַּׁ֔עַר וְכָֿל־הָעָם֙ יָֽצְא֔וּ לְמֵא֖וֹתֿ וְלַֽאֲלָפִֽֿים׃
[‏ה] וַיְצַ֣ו הַמֶּ֡לֶךְֿ אֶתֿ־י֠וֹאָבֿ וְאֶתֿ־אֲבִֿישַׁ֤י וְאֶתֿ־אִתַּי֙ לֵאֿמֹ֔ר לְאַט־לִ֖י לַנַּ֣עַר לְאַבְֿשָׁל֑וֹם וְכָֿל־הָעָ֣ם שָֽׁמְע֗וּ בְּצַוֹּ֥תֿ הַמֶּ֛לֶךְֿ אֶתֿ־כָּל־הַשָּׂרִ֖ים עַל־דְּבַֿ֥ר אַבְֿשָׁלֽוֹם׃
[‏ו] וַיֵּצֵ֥א הָעָ֛ם הַשָּׂדֶֿ֖הֿ לִקְרַ֣אֿתֿ יִשְׂרָאֵ֑ל וַתְּהִ֥י הַמִּלְחָמָ֖הֿ בְּיַ֥עַר אֶפְֿרָֽיִם׃
[‏ז] וַיִּנָּ֤גְֿפֿוּ שָׁם֙ עַ֣ם יִשְׂרָאֵ֔ל לִפְֿנֵ֖י עַבְֿדֵֿ֣י דָֿוִ֑דֿ וַתְּהִי־שָׁ֞ם הַמַּגֵּפָֿ֧הֿ גְֿדֿוֹלָ֛הֿ בַּיּ֥וֹם הַה֖וּא עֶשְׂרִ֥ים אָֽלֶףֿ׃
[‏ח] וַתְּהִי־שָׁ֧ם הַמִּלְחָמָ֛הֿ נָפֹֿצֵיתֿ עַל־פְּנֵ֣י כָֿל־הָאָ֑רֶץ וַיֶּ֤רֶבֿ הַיַּ֙עַר֙ לֶֽאֱכֹֿ֣ל בָּעָ֔ם מֵֽאֲשֶׁ֥ר אָֽכְֿלָ֛הֿ הַחֶ֖רֶבֿ בַּיּ֥וֹם הַהֽוּא׃
[‏ט] וַיִּקָּרֵא֙ אַבְֿשָׁל֔וֹם לִפְֿנֵ֖י עַבְֿדֵֿ֣י דָֿוִ֑דֿ וְאַבְֿשָׁל֞וֹם רֹכֵֿ֣בֿ עַל־הַפֶּ֗רֶדֿ וַיָּבֹֿ֣א הַפֶּ֡רֶדֿ תַּ֣חַתֿ שׂוֹבֶֿךְ֩ הָֽאֵלָ֨הֿ הַגְּדֿוֹלָ֜הֿ וַיֶּֽחֱזַ֧ק רֹאֿשׁ֣וֹ בָֿאֵלָ֗הֿ וַיֻּתַּן֙ בֵּ֤ין הַשָּׁמַ֙יִם֙ וּבֵֿ֣ין הָאָ֔רֶץ וְהַפֶּ֥רֶדֿ אֲשֶׁר־תַּחְתָּ֖יו עָבָֽֿר׃
[‏י] וַיַּרְא֙ אִ֣ישׁ אֶחָ֔דֿ וַיַּגֵּ֖דֿ לְיוֹאָ֑בֿ וַיֹּ֗אֿמֶר הִנֵּה֙ רָאִ֣יתִֿי אֶתֿ־אַבְֿשָׁלֹ֔ם תָּל֖וּי בָּאֵלָֽהֿ׃
[‏יא] וַיֹּ֣אֿמֶר יוֹאָ֗בֿ לָאִישׁ֙ הַמַּגִּ֣ידֿ ל֔וֹ וְהִנֵּ֣הֿ רָאִ֔יתָֿ וּמַדּ֛וּעַ לֹֽא־הִכִּיתֿ֥וֹ שָׁ֖ם אָ֑רְצָהֿ וְעָלַ֗י לָ֤תֶֿתֿ לְךָ֙ עֲשָׂ֣רָהֿ כֶ֔סֶףֿ וַֽחֲגֹֿרָ֖הֿ אֶחָֽתֿ׃
[‏יב] וַיֹּ֤אֿמֶר הָאִישׁ֙ אֶל־יוֹאָ֔בֿ ול֨א אָֽנֹכִ֜י שֹׁקֵ֤ל עַל־כַּפַּי֙ אֶ֣לֶףֿ כֶּ֔סֶףֿ לֹֽא־אֶשְׁלַ֥ח יָדִֿ֖י אֶל־בֶּן־הַמֶּ֑לֶךְֿ כִּ֣י בְֿאָזְנֵ֜ינוּ צִוָּ֣הֿ הַמֶּ֗לֶךְֿ אֹ֠תְֿךָֿ וְאֶתֿ־אֲבִֿישַׁ֤י וְאֶתֿ־אִתַּי֙ לֵאֿמֹ֔ר שִׁמְרוּ־מִ֕י בַּנַּ֖עַר בְּאַבְֿשָׁלֽוֹם׃
[‏יג] אֽוֹ־עָשִׂ֤יתִֿי בְֿנַפְֿשׁוֹ שֶׁ֔קֶר וְכָֿל־דָּבָֿ֖ר לֹֽא־יִכָּחֵ֣דֿ מִן־הַמֶּ֑לֶךְֿ וְאַתָּ֖הֿ תִּתְֿיַצֵּ֥בֿ מִנֶּֽגֶֿדֿ׃
[‏יד] וַיֹּ֣אֿמֶר יוֹאָ֔בֿ לֹא־כֵֿ֖ן אֹחִ֣ילָהֿ לְפָֿנֶ֑יךָֿ וַיִּקַּח֩ שְׁלֹשָׁ֨הֿ שְׁבָֿטִ֜ים בְּכַֿפּ֗וֹ וַיִּתְֿקָעֵם֙ בְּלֵ֣בֿ אַבְֿשָׁל֔וֹם עוֹדֶֿ֥נּוּ חַ֖י בְּלֵ֥בֿ הָֽאֵלָֽהֿ׃
[‏טו] וַיָּסֹ֙בּוּ֙ עֲשָׂרָ֣הֿ נְעָרִ֔ים נֹֽשְׂאֵ֖י כְּלֵ֣י יוֹאָ֑בֿ וַיַּכּ֥וּ אֶתֿ־אַבְֿשָׁל֖וֹם וַיְמִיתֻֽֿהוּ׃
[‏טז] וַיִּתְֿקַ֤ע יוֹאָב֙ בַּשֹּׁפָ֔ר וַיָּ֣שָׁבֿ הָעָ֔ם מִרְדֹֿ֖ףֿ אַֽחֲרֵ֣י יִשְׂרָאֵ֑ל כִּֽי־חָשַׂ֥ךְֿ יוֹאָ֖בֿ אֶתֿ־הָעָֽם׃
[‏יז] וַיִּקְח֣וּ אֶתֿ־אַבְֿשָׁל֗וֹם וַיַּשְׁלִ֨יכֿוּ אֹתֿ֤וֹ בַֿיַּ֙עַר֙ אֶל־הַפַּ֣חַתֿ הַגָּד֔וֹל וַיַּצִּ֧בֿוּ עָלָ֛יו גַּל־אֲבָֿנִ֖ים גָּדֿ֣וֹל מְאֹ֑דֿ וְכָ֨ל־יִשְׂרָאֵ֔ל נָ֖סוּ אִ֥ישׁ לאהלֽו׃
[‏יח] וְאַבְֿשָׁלֹ֣ם לָקַ֗ח וַיַּצֶּבֿ־ל֤וֹ בְֿחַיָו אֶתֿ־מַצֶּ֙בֶֿת֙ אֲשֶׁ֣ר בְּעֵֽמֶק־הַמֶּ֔לֶךְֿ כִּ֤י אָמַר֙ אֵֽין־לִ֣י בֵ֔ן בַּֽעֲבֿ֖וּר הַזְכִּ֣יר שְׁמִ֑י וַיִּקְרָ֤א לַמַּצֶּ֙בֶֿת֙ עַל־שְׁמ֔וֹ וַיִּקָּ֤רֵא לָהּ֙ יַ֣דֿ אַבְֿשָׁלֹ֔ם עַ֖דֿ הַיּ֥וֹם הַזֶּֽהֿ׃ס
[‏יט] וַֽאֲחִימַ֤עַץ בֶּן־צָדֿוֹק֙ אָמַ֔ר אָר֣וּצָהֿ נָּ֔א וַֽאֲבַֿשְּׂרָ֖הֿ אֶתֿ־הַמֶּ֑לֶךְֿ כִּֽי־שְׁפָֿט֥וֹ יְהֹוָ֖ה מִיַּ֥דֿ אֹֽיְבָֽֿיו׃
[‏כ] וַיֹּ֧אֿמֶר ל֣וֹ יוֹאָ֗בֿ לֹא֩ אִ֨ישׁ בְּשֹׂרָ֤הֿ אַתָּה֙ הַיּ֣וֹם הַזֶּ֔הֿ וּבִֿשַּׂרְתָּ֖ בְּי֣וֹם אַחֵ֑ר וְהַיּ֤וֹם הַזֶּה֙ לֹ֣א תְֿבַֿשֵּׂ֔ר כִּ֛י עַל־בֶּן־הַמֶּ֖לֶךְֿ מֵֽתֿ׃
[‏כא] וַיֹּ֤אֿמֶר יוֹאָב֙ לַכּוּשִׁ֔י לֵ֛ךְֿ הַגֵּ֥דֿ לַמֶּ֖לֶךְֿ אֲשֶׁ֣ר רָאִ֑יתָֿהֿ וַיִּשְׁתַּ֧חוּ כֿוּשִׁ֛י לְיוֹאָ֖בֿ וַיָּרֹֽץ׃
[‏כב] וַיֹּ֨סֶףֿ ע֜וֹדֿ אֲחִימַ֤עַץ בֶּן־צָדֿוֹק֙ וַיֹּ֣אֿמֶר אֶל־יוֹאָ֔בֿ וִ֣יהִי מָ֔הֿ אָרֻֽצָהֿ־נָּ֥א גַֿם־אָ֖נִי אַֽחֲרֵ֣י הַכּוּשִׁ֑י וַיֹּ֣אֿמֶר יוֹאָ֗בֿ לָֽמָּהֿ־זֶּ֞הֿ אַתָּ֥הֿ רָץ֙ בְּנִ֔י וּלְכָֿ֖הֿ אֵֽין־בְּשׂוֹרָ֥הֿ מֹצֵֽאֿתֿ׃
[‏כג] וִיהִי־מָ֣הֿ אָר֔וּץ וַיֹּ֥אֿמֶר ל֖וֹ ר֑וּץ וַיָּ֤רָץ אֲחִימַ֙עַץ֙ דֶּ֣רֶךְֿ הַכִּכָּ֔ר וַֽיַּֽעֲבֹֿ֖ר אֶתֿ־הַכּוּשִֽׁי׃
[‏כד] וְדָֿוִ֥דֿ יוֹשֵׁ֖בֿ בֵּֽין־שְׁנֵ֣י הַשְּׁעָרִ֑ים וַיֵּ֨לֶךְֿ הַצֹּפֶ֜הֿ אֶל־גַּ֤גֿ הַשַּׁ֙עַר֙ אֶל־הַ֣חוֹמָ֔הֿ וַיִּשָּׂ֤א אֶתֿ־עֵינָיו֙ וַיַּ֔רְא וְהִנֵּהֿ־אִ֖ישׁ רָ֥ץ לְבַֿדּֽוֹ׃
[‏כה] וַיִּקְרָ֤א הַצֹּפֶֿה֙ וַיַּגֵּ֣דֿ לַמֶּ֔לֶךְֿ וַיֹּ֣אֿמֶר הַמֶּ֔לֶךְֿ אִם־לְבַֿדּ֖וֹ בְּשׂוֹרָ֣הֿ בְּפִֿ֑יו וַיֵּ֥לֶךְֿ הָל֖וֹךְֿ וְקָרֵֽבֿ׃
[‏כו] וַיַּ֣רְא הַצֹּפֶֿה֘ אִֽישׁ־אַחֵ֣ר רָץ֒ וַיִּקְרָ֤א הַצֹּפֶֿה֙ אֶל־הַשֹּׁעֵ֔ר וַיֹּ֕אֿמֶר הִנֵּהֿ־אִ֖ישׁ רָ֣ץ לְבַֿדּ֑וֹ וַיֹּ֥אֿמֶר הַמֶּ֖לֶךְֿ גַּם־זֶ֥הֿ מְבַֿשֵּֽׂר׃
[‏כז] וַיֹּ֙אֿמֶר֙ הַצֹּפֶ֔הֿ אֲנִ֤י רֹאֶה֙ אֶתֿ־מְרוּצַ֣תֿ הָֽרִאֿשׁ֔וֹן כִּמְרֻצַ֖תֿ אֲחִימַ֣עַץ בֶּן־צָדֿ֑וֹק וַיֹּ֤אֿמֶר הַמֶּ֙לֶךְ֙ אִֽישׁ־ט֣וֹבֿ זֶ֔הֿ וְאֶל־בְּשׂוֹרָ֥הֿ טוֹבָֿ֖הֿ יָבֽֿוֹא׃
[‏כח] וַיִּקְרָ֣א אֲחִימַ֗עַץ וַיֹּ֤אֿמֶר אֶל־הַמֶּ֙לֶךְ֙ שָׁל֔וֹם וַיִּשְׁתַּ֧חוּ לַמֶּ֛לֶךְֿ לְאַפָּ֖יו אָ֑רְצָהֿ וַיֹּ֗אֿמֶר בָּרוּךְ֙ יְהֹוָ֣ה אֱלֹהֶ֔יךָֿ אֲשֶׁ֤ר סִגַּר֙ אֶתֿ־הָ֣אֲנָשִׁ֔ים אֲשֶׁר־נָֽשְׂא֥וּ אֶתֿ־יָדָֿ֖ם בַּֽאֿדֹֿנִ֥י הַמֶּֽלֶךְֿ׃ס
[‏כט] וַיֹּ֣אֿמֶר הַמֶּ֔לֶךְֿ שָׁל֥וֹם לַנַּ֖עַר לְאַבְֿשָׁל֑וֹם וַיֹּ֣אֿמֶר אֲחִימַ֡עַץ רָאִיתִֿי֩ הֶֽהָמ֨וֹן הַגָּד֜וֹל לִ֠שְׁלֹחַ אֶתֿ־עֶ֨בֶֿדֿ הַמֶּ֤לֶךְֿ יוֹאָב֙ וְאֶתֿ־עַבְֿדֶּ֔ךָֿ וְלֹ֥א יָדַֿ֖עְתִּי מָֽהֿ׃
[‏ל] וַיֹּ֣אֿמֶר הַמֶּ֔לֶךְֿ סֹ֖בֿ הִתְֿיַצֵּ֣בֿ כֹּ֑הֿ וַיִּסֹּ֖בֿ וַֽיַּֽעֲמֹֽדֿ׃
[‏לא] וְהִנֵּ֥הֿ הַכּוּשִׁ֖י בָּ֑א וַיֹּ֣אֿמֶר הַכּוּשִׁ֗י יִתְֿבַּשֵּׂר֙ אֲדֹֿנִ֣י הַמֶּ֔לֶךְֿ כִּֽי־שְׁפָֿטְךָֿ֤ יְהֹוָה֙ הַיּ֔וֹם מִיַּ֖דֿ כָּל־הַקָּמִ֥ים עָלֶֽיךָֿ׃ס
[‏לב] וַיֹּ֤אֿמֶר הַמֶּ֙לֶךְ֙ אֶל־הַכּוּשִׁ֔י הֲשָׁל֥וֹם לַנַּ֖עַר לְאַבְֿשָׁל֑וֹם וַיֹּ֣אֿמֶר הַכּוּשִׁ֗י יִֽהְי֤וּ כַֿנַּ֙עַר֙ אֹֽיְבֵֿי֙ אֲדֹֿנִ֣י הַמֶּ֔לֶךְֿ וְכֹֿ֛ל אֲשֶׁר־קָ֥מוּ עָלֶ֖יךָֿ לְרָעָֽהֿ׃ס

פרק יט

[‏א] וַיִּרְגַּ֣ז הַמֶּ֗לֶךְֿ וַיַּ֛עַל עַל־עֲלִיַּ֥תֿ הַשַּׁ֖עַר וַיֵּ֑בְֿךְּ וְכֹֿ֣הֿ׀ אָמַ֣ר בְּלֶכְֿתּ֗וֹ בְּנִ֤י אַבְֿשָׁלוֹם֙ בְּנִ֣י בְֿנִ֣י אַבְֿשָׁל֔וֹם מִֽי־יִתֵּ֤ן מוּתִֿי֙ אֲנִ֣י תַֿחְתֶּ֔יךָֿ אַבְֿשָׁל֖וֹם בְּנִ֥י בְֿנִֽי׃
[‏ב] וַיֻּגַּ֖דֿ לְיוֹאָ֑בֿ הִנֵּ֨הֿ הַמֶּ֧לֶךְֿ בֹּכֶֿ֛הֿ וַיִּתְֿאַבֵּ֖ל עַל־אַבְֿשָׁלֹֽם׃
[‏ג] וַתְּהִ֨י הַתְּשֻׁעָ֜הֿ בַּיּ֥וֹם הַה֛וּא לְאֵ֖בֶֿל לְכָֿל־הָעָ֑ם כִּֽי־שָׁמַ֣ע הָעָ֗ם בַּיּ֤וֹם הַהוּא֙ לֵאֿמֹ֔ר נֶֽעֱצַ֥בֿ הַמֶּ֖לֶךְֿ עַל־בְּנֽוֹ׃
[‏ד] וַיִּתְֿגַּנֵּ֥בֿ הָעָ֛ם בַּיּ֥וֹם הַה֖וּא לָבֿ֣וֹא הָעִ֑יר כַּֽאֲשֶׁ֣ר יִתְֿגַּנֵּ֗בֿ הָעָם֙ הַנִּכְֿלָמִ֔ים בְּנוּסָ֖ם בַּמִּלְחָמָֽהֿ׃
[‏ה] וְהַמֶּ֙לֶךְ֙ לָאַ֣ט אֶתֿ־פָּנָ֔יו וַיִּזְעַ֥ק הַמֶּ֖לֶךְֿ ק֣וֹל גָּדֿ֑וֹל בְּנִי֙ אַבְֿשָׁל֔וֹם אַבְֿשָׁל֖וֹם בְּנִ֥י בְֿנִֽי׃ס
[‏ו] וַיָּבֹֿ֥א יוֹאָ֛בֿ אֶל־הַמֶּ֖לֶךְֿ הַבָּ֑יִתֿ וַיֹּאֿמֶר֩ הֹבַ֨שְׁתָּ הַיּ֜וֹם אֶתֿ־פְּנֵ֣י כָֿל־עֲבָֿדֶ֗יךָֿ הַֽמְמַלְּטִ֤ים אֶתֿ־נַפְֿשְׁךָ֙ הַיּ֔וֹם וְאֵ֨תֿ נֶ֤פֶֿשׁ בָּנֶ֙יךָ֙ וּבְֿנֹתֶ֔יךָֿ וְנֶ֣פֶֿשׁ נָשֶׁ֔יךָֿ וְנֶ֖פֶֿשׁ פִּֽלַגְֿשֶֽׁיךָֿ׃
[‏ז] לְאַֽהֲבָֿה֙ אֶתֿ־שֹׂ֣נְאֶ֔יךָֿ וְלִשְׂנֹ֖א אֶתֿ־אֹֽהֲבֶֿ֑יךָֿ כִּ֣י׀ הִגַּ֣דְֿתָּ הַיּ֗וֹם כִּ֣י אֵ֤ין לְךָ֙ שָׂרִ֣ים וַֽעֲבָֿדִ֔ים כִּ֣י׀ יָדַֿ֣עְתִּי הַיּ֗וֹם כִּ֠י ל֣א אַבְֿשָׁל֥וֹם חַי֙ וְכֻֿלָּ֤נוּ הַיּוֹם֙ מֵתִ֔ים כִּי־אָ֖ז יָשָׁ֥ר בְּעֵינֶֽיךָֿ׃
[‏ח] וְעַתָּה֙ ק֣וּם צֵ֔א וְדַֿבֵּ֖ר עַל־לֵ֣בֿ עֲבָֿדֶֿ֑יךָֿ כִּי֩ בַֽֿיהֹוָ֨ה נִשְׁבַּ֜עְתִּי כִּי־אֵֽינְךָֿ֣ יוֹצֵ֗א אִם־יָלִ֨ין אִ֤ישׁ אִתְּךָ֙ הַלַּ֔יְלָהֿ וְרָעָ֧הֿ לְךָֿ֣ זֹ֗אֿתֿ מִכָּל־הָֽרָעָה֙ אֲשֶׁר־בָּ֣אָהֿ עָלֶ֔יךָֿ מִנְּעֻרֶ֖יךָֿ עַדֿ־עָֽתָּהֿ׃ס
[‏ט] וַיָּ֥קָם הַמֶּ֖לֶךְֿ וַיֵּ֣שֶׁבֿ בַּשָּׁ֑עַר וּלְכָֿל־הָעָ֞ם הִגִּ֣ידֿוּ לֵאֿמֹ֗ר הִנֵּ֤הֿ הַמֶּ֙לֶךְ֙ יוֹשֵׁ֣בֿ בַּשַּׁ֔עַר וַיָּבֹֿ֤א כָֿל־הָעָם֙ לִפְֿנֵ֣י הַמֶּ֔לֶךְֿ וְיִשְׂרָאֵ֔ל נָ֖ס אִ֥ישׁ לְאֹֽהָלָֽיו׃ס
[‏י] וַיְהִ֤י כָֿל־הָעָם֙ נָד֔וֹן בְּכָֿל־שִׁבְֿטֵ֥י יִשְׂרָאֵ֖ל לֵאֿמֹ֑ר הַמֶּ֜לֶךְֿ הִצִּילָ֣נוּ׀ מִכַּ֣ףֿ אֹֽיְבֵ֗ינוּ וְה֤וּא מִלְּטָ֙נוּ֙ מִכַּ֣ףֿ פְּלִשְׁתִּ֔ים וְעַתָּ֛הֿ בָּרַ֥ח מִן־הָאָ֖רֶץ מֵעַ֥ל אַבְֿשָׁלֽוֹם׃
[‏יא] וְאַבְֿשָׁלוֹם֙ אֲשֶׁ֣ר מָשַׁ֣חְנוּ עָלֵ֔ינוּ מֵ֖תֿ בַּמִּלְחָמָ֑הֿ וְעַתָּ֗הֿ לָמָ֥הֿ אַתֶּ֛ם מַֽחֲרִשִׁ֖ים לְהָשִׁ֥יבֿ אֶתֿ־הַמֶּֽלֶךְֿ׃ס
[‏יב] וְהַמֶּ֣לֶךְֿ דָּוִ֗דֿ שָׁ֠לַח אֶל־צָד֨וֹק וְאֶל־אֶבְֿיָתָֿ֥ר הַכֹּֽהֲנִים֘ לֵאֿמֹר֒ דַּבְּר֞וּ אֶל־זִקְנֵ֤י יְהוּדָֿה֙ לֵאֿמֹ֔ר לָ֤מָּהֿ תִֽֿהְיוּ֙ אַֽחֲרֹנִ֔ים לְהָשִׁ֥יבֿ אֶתֿ־הַמֶּ֖לֶךְֿ אֶל־בֵּיתֿ֑וֹ וּדְֿבַֿר֙ כָּל־יִשְׂרָאֵ֔ל בָּ֥א אֶל־הַמֶּ֖לֶךְֿ אֶל־בֵּיתֽֿוֹ׃
[‏יג] אַחַ֣י אַתֶּ֔ם עַצְמִ֥י וּבְֿשָׂרִ֖י אַתֶּ֑ם וְלָ֧מָּהֿ תִֿהְי֛וּ אַֽחֲרֹנִ֖ים לְהָשִׁ֥יבֿ אֶתֿ־הַמֶּֽלֶךְֿ׃
[‏יד] וְלַֽעֲמָשָׂא֙ תֹּֽמְר֔וּ הֲל֛וֹא עַצְמִ֥י וּבְֿשָׂרִ֖י אָ֑תָּהֿ כֹּ֣הֿ יַֽעֲשֶׂהֿ־לִּ֤י אֱלֹהִים֙ וְכֹֿ֣הֿ יוֹסִ֔יףֿ אִם־ל֠אֺ שַׂר־צָבָ֞א תִּֽהְיֶ֧הֿ לְפָֿנַ֛י כָּל־הַיָּמִ֖ים תַּ֥חַתֿ יוֹאָֽבֿ׃
[‏טו] וַיַּ֛ט אֶתֿ־לְבַֿ֥בֿ כָּל־אִישׁ־יְהוּדָֿ֖הֿ כְּאִ֣ישׁ אֶחָ֑דֿ וַֽיִּשְׁלְחוּ֙ אֶל־הַמֶּ֔לֶךְֿ שׁ֥וּבֿ אַתָּ֖הֿ וְכָֿל־עֲבָֿדֶֽֿיךָֿ׃
[‏טז] וַיָּ֣שָׁבֿ הַמֶּ֔לֶךְֿ וַיָּבֹֿ֖א עַדֿ־הַיַּרְדֵּ֑ן וִֽיהוּדָ֞הֿ בָּ֣א הַגִּלְגָּ֗לָהֿ לָלֶ֙כֶֿת֙ לִקְרַ֣אֿתֿ הַמֶּ֔לֶךְֿ לְהַֽעֲבִֿ֥יר אֶתֿ־הַמֶּ֖לֶךְֿ אֶתֿ־הַיַּרְדֵּֽן׃
[‏יז] וַיְמַהֵ֗ר שִׁמְעִ֤י בֶֿן־גֵּרָא֙ בֶּן־הַיְמִינִ֔י אֲשֶׁ֖ר מִבַּֽחוּרִ֑ים וַיֵּ֙רֶד֙ עִם־אִ֣ישׁ יְהוּדָ֔הֿ לִקְרַ֖אֿתֿ הַמֶּ֥לֶךְֿ דָּוִֽדֿ׃
[‏יח] וְאֶ֨לֶףֿ אִ֣ישׁ עִמּוֹ֘ מִבִּנְיָמִן֒ וְצִיבָ֗א נַ֚עַר בֵּ֣יתֿ שָׁא֔וּל וַֽחֲמֵ֨שֶׁתֿ עָשָׂ֥ר בָּנָ֛יו וְעֶשְׂרִ֥ים עֲבָֿדָֿ֖יו אִתּ֑וֹ וְצָֽלְח֥וּ הַיַּרְדֵּ֖ן לִפְֿנֵ֥י הַמֶּֽלֶךְֿ׃
[‏יט] וְעָֽבְֿרָ֣הֿ הָֽעֲבָֿרָ֗הֿ לַֽעֲבִֿיר֙ אֶתֿ־בֵּ֣יתֿ הַמֶּ֔לֶךְֿ וְלַֽעֲשׂ֥וֹתֿ הַטּ֖וֹבֿ בעינ֑ו וְשִׁמְעִ֣י בֶֿן־גֵּרָ֗א נָפַֿל֙ לִפְֿנֵ֣י הַמֶּ֔לֶךְֿ בְּעָבְֿר֖וֹ בַּיַּרְדֵּֽן׃
[‏כ] וַיֹּ֣אֿמֶר אֶל־הַמֶּ֗לֶךְֿ אַל־יַֽחֲשָׁבֿ־לִ֣י אֲדֹֿנִי֘ עָוֹן֒ וְאַל־תִּזְכֹּ֗ר אֵ֚תֿ אֲשֶׁ֣ר הֶֽעֱוָ֣הֿ עַבְֿדְּךָ֔ בַּיּ֕וֹם אֲשֶׁר־יָצָ֥א אֲדֹֿנִֽי־הַמֶּ֖לֶךְֿ מִירֽוּשָׁלָ֑‍ִם לָשׂ֥וּם הַמֶּ֖לֶךְֿ אֶל־לִבּֽוֹ׃
[‏כא] כִּ֚י יָדַֿ֣ע עַבְֿדְּךָ֔ כִּ֖י אֲנִ֣י חָטָ֑אֿתִֿי וְהִנֵּֽהֿ־בָֿ֣אֿתִֿי הַיּ֗וֹם רִאֿשׁוֹן֙ לְכָֿל־בֵּ֣יתֿ יוֹסֵ֔ףֿ לָרֶ֕דֶֿתֿ לִקְרַ֖אֿתֿ אֲדֹֿנִ֥י הַמֶּֽלֶךְֿ׃ס
[‏כב] וַיַּ֨עַן אֲבִֿישַׁ֤י בֶּן־צְרוּיָה֙ וַיֹּ֔אֿמֶר הֲתַֿ֣חַתֿ זֹ֔אֿתֿ לֹ֥א יוּמַ֖תֿ שִׁמְעִ֑י כִּ֥י קִלֵּ֖ל אֶתֿ־מְשִׁ֥יחַ יְהֹוָֽה׃ס
[‏כג] וַיֹּ֣אֿמֶר דָּוִ֗דֿ מַהֿ־לִּ֤י וְלָכֶֿם֙ בְּנֵ֣י צְרוּיָ֔הֿ כִּי־תִֽֿהְיוּ־לִ֥י הַיּ֖וֹם לְשָׂטָ֑ן הַיּ֗וֹם י֤וּמַתֿ אִישׁ֙ בְּיִשְׂרָאֵ֔ל כִּ֚י הֲל֣וֹא יָדַ֔עְתִּי כִּ֥י הַיּ֖וֹם אֲנִי־מֶ֥לֶךְֿ עַל־יִשְׂרָאֵֽל׃
[‏כד] וַיֹּ֧אֿמֶר הַמֶּ֛לֶךְֿ אֶל־שִׁמְעִ֖י לֹ֣א תָֿמ֑וּתֿ וַיִּשָּׁ֥בַֽֿע ל֖וֹ הַמֶּֽלֶךְֿ׃ס
[‏כה] וּמְפִֿבֹ֙שֶׁת֙ בֶּן־שָׁא֔וּל יָרַ֖דֿ לִקְרַ֣אֿתֿ הַמֶּ֑לֶךְֿ וְלֹֽא־עָשָׂ֨הֿ רַגְֿלָ֜יו וְלֹֽא־עָשָׂ֣הֿ שְׂפָֿמ֗וֹ וְאֶתֿ־בְּגָֿדָֿיו֙ לֹ֣א כִֿבֵּ֔ס לְמִן־הַיּוֹם֙ לֶ֣כֶֿתֿ הַמֶּ֔לֶךְֿ עַדֿ־הַיּ֖וֹם אֲשֶׁר־בָּ֥א בְֿשָׁלֽוֹם׃
[‏כו] וַיְהִ֛י כִּי־בָֿ֥א יְרֽוּשָׁלַ֖‍ִם לִקְרַ֣אֿתֿ הַמֶּ֑לֶךְֿ וַיֹּ֤אֿמֶר לוֹ֙ הַמֶּ֔לֶךְֿ לָ֛מָּהֿ לֹֽא־הָלַ֥כְֿתָּ עִמִּ֖י מְפִֿיבֹֽֿשֶׁתֿ׃
[‏כז] וַיֹּאֿמַ֕ר אֲדֹֿנִ֥י הַמֶּ֖לֶךְֿ עַבְֿדִּ֣י רִמָּ֑נִי כִּֽי־אָמַ֨ר עַבְֿדְּךָ֜ אֶחְבְּשָׁהֿ־לִּי֩ הַֽחֲמ֨וֹר וְאֶרְכַּ֤בֿ עָלֶ֙יהָ֙ וְאֵלֵ֣ךְֿ אֶתֿ־הַמֶּ֔לֶךְֿ כִּ֥י פִֿסֵּ֖חַ עַבְֿדֶּֽךָֿ׃
[‏כח] וַיְרַגֵּ֣ל בְּעַבְֿדְּךָ֔ אֶל־אֲדֹֿנִ֖י הַמֶּ֑לֶךְֿ וַֽאֿדֹֿנִ֤י הַמֶּ֙לֶךְ֙ כְּמַלְאַ֣ךְֿ הָֽאֱלֹהִ֔ים וַֽעֲשֵׂ֥הֿ הַטּ֖וֹבֿ בְּעֵינֶֽיךָֿ׃
[‏כט] כִּי֩ ל֨אֺ הָיָ֜הֿ כָּל־בֵּ֣יתֿ אָבִ֗י כִּ֤י אִם־אַנְשֵׁי־מָ֙וֶת֙ לַֽאֿדֹֿנִ֣י הַמֶּ֔לֶךְֿ וַתָּ֙שֶׁת֙ אֶֽתֿ־עַבְֿדְּךָ֔ בְּאֹֽכְֿלֵ֖י שֻׁלְחָנֶ֑ךָֿ וּמַהֿ־יֶּשׁ־לִ֥י עוֹד֙ צְדָֿקָ֔הֿ וְלִזְעֹ֥ק ע֖וֹדֿ אֶל־הַמֶּֽלֶךְֿ׃ס
[‏ל] וַיֹּ֤אֿמֶר לוֹ֙ הַמֶּ֔לֶךְֿ לָ֛מָּהֿ תְּדַֿבֵּ֥ר ע֖וֹדֿ דְּבָֿרֶ֑יךָֿ אָמַ֕רְתִּי אַתָּ֣הֿ וְצִיבָ֔א תַּחְלְק֖וּ אֶתֿ־הַשָּׂדֶֽֿהֿ׃
[‏לא] וַיֹּ֤אֿמֶר מְפִֿיבֹ֙שֶׁת֙ אֶל־הַמֶּ֔לֶךְֿ גַּ֥ם אֶתֿ־הַכֹּ֖ל יִקָּ֑ח אַֽ֠חֲרֵי אֲשֶׁר־בָּ֞א אֲדֹֿנִ֥י הַמֶּ֛לֶךְֿ בְּשָׁל֖וֹם אֶל־בֵּיתֽֿוֹ׃ס
[‏לב] וּבַֿרְזִלַּי֙ הַגִּלְעָדִ֔י יָרַ֖דֿ מֵרֹגְֿלִ֑ים וַיַּֽעֲבֹֿ֤ר אֶתֿ־הַמֶּ֙לֶךְ֙ הַיַּרְדֵּ֔ן לְשַׁלְּח֖וֹ אֶתֿ־בַֿיַּרְדֵּן׃
[‏לג] וּבַֿרְזִלַּי֙ זָקֵ֣ן מְאֹ֔דֿ בֶּן־שְׁמֹנִ֖ים שָׁנָ֑הֿ וְהֽוּא־כִֿלְכַּ֤ל אֶתֿ־הַמֶּ֙לֶךְ֙ בְֿשִׁיבָֿתֿ֣וֹ בְֿמַֽחֲנַ֔יִם כִּי־אִ֛ישׁ גָּדֿ֥וֹל ה֖וּא מְאֹֽדֿ׃
[‏לד] וַיֹּ֥אֿמֶר הַמֶּ֖לֶךְֿ אֶל־בַּרְזִלָּ֑י אַתָּה֙ עֲבֹֿ֣ר אִתִּ֔י וְכִֿלְכַּלְתִּ֥י אֹֽתְֿךָֿ֛ עִמָּדִֿ֖י בִּירֽוּשָׁלָֽ‍ִם׃
[‏לה] וַיֹּ֥אֿמֶר בַּרְזִלַּ֖י אֶל־הַמֶּ֑לֶךְֿ כַּמָּ֗הֿ יְמֵי֙ שְׁנֵ֣י חַיַּ֔י כִּי־אֶֽעֱלֶ֥הֿ אֶתֿ־הַמֶּ֖לֶךְֿ יְרֽוּשָׁלָֽ‍ִם׃
[‏לו] בֶּן־שְׁמֹנִ֣ים שָׁנָה֩ אָֽנֹכִ֨י הַיּ֜וֹם הַֽאֵדַֿ֣ע׀ בֵּֽין־ט֣וֹבֿ לְרָ֗ע אִם־יִטְעַ֤ם עַבְֿדְּךָ֙ אֶתֿ־אֲשֶׁ֤ר אֹכַֿל֙ וְאֶתֿ־אֲשֶׁ֣ר אֶשְׁתֶּ֔הֿ אִם־אֶשְׁמַ֣ע ע֔וֹדֿ בְּק֖וֹל שָׁרִ֣ים וְשָׁר֑וֹתֿ וְלָמָּה֩ יִֽהְיֶ֨הֿ עַבְֿדְּךָֿ֥ עוֹד֙ לְמַשָּׂ֔א אֶל־אֲדֹֿנִ֖י הַמֶּֽלֶךְֿ׃
[‏לז] כִּמְעַ֞ט יַֽעֲבֹֿ֧ר עַבְֿדְּךָֿ֛ אֶתֿ־הַיַּרְדֵּ֖ן אֶתֿ־הַמֶּ֑לֶךְֿ וְלָ֙מָּה֙ יִגְֿמְלֵ֣נִי הַמֶּ֔לֶךְֿ הַגְּמוּלָ֖הֿ הַזֹּֽאֿתֿ׃
[‏לח] יָֽשָׁבֿ־נָ֤א עַבְֿדְּךָ֙ וְאָמֻ֣תֿ בְּעִירִ֔י עִ֛ם קֶ֥בֶֿר אָבִֿ֖י וְאִמִּ֑י וְהִנֵּ֣הֿ׀ עַבְֿדְּךָֿ֣ כִֿמְהָ֗ם יַֽעֲבֹֿר֙ עִם־אֲדֹֿנִ֣י הַמֶּ֔לֶךְֿ וַֽעֲשֵׂהֿ־ל֕וֹ אֵ֥תֿ אֲשֶׁר־ט֖וֹבֿ בְּעֵינֶֽיךָֿ׃ס
[‏לט] וַיֹּ֣אֿמֶר הַמֶּ֗לֶךְֿ אִתִּי֙ יַֽעֲבֹֿ֣ר כִּמְהָ֔ם וַֽאֲנִי֙ אֶֽעֱשֶׂהֿ־לּ֔וֹ אֶתֿ־הַטּ֖וֹבֿ בְּעֵינֶ֑יךָֿ וְכֹֿ֛ל אֲשֶׁר־תִּבְֿחַ֥ר עָלַ֖י אֶֽעֱשֶׂהֿ־לָּֽךְֿ׃
[‏מ] וַיַּֽעֲבֹֿ֧ר כָּל־הָעָ֛ם אֶתֿ־הַיַּרְדֵּ֖ן וְהַמֶּ֣לֶךְֿ עָבָֿ֑ר וַיִּשַּׁ֨ק הַמֶּ֤לֶךְֿ לְבַֿרְזִלַּי֙ וַיְבָֿ֣רֲכֵ֔הוּ וַיָּ֖שָׁבֿ לִמְקֹמֽוֹ׃ס
[‏מא] וַיַּֽעֲבֹֿ֤ר הַמֶּ֙לֶךְ֙ הַגִּלְגָּ֔לָהֿ וְכִֿמְהָ֖ן עָבַֿ֣ר עִמּ֑וֹ וְכָֿל־עַ֤ם יְהוּדָֿה֙ וַיְעֱבִֿרוּ אֶתֿ־הַמֶּ֔לֶךְֿ וְגַ֕ם חֲצִ֖י עַ֥ם יִשְׂרָאֵֽל׃
[‏מב] וְהִנֵּ֛הֿ כָּל־אִ֥ישׁ יִשְׂרָאֵ֖ל בָּאִ֣ים אֶל־הַמֶּ֑לֶךְֿ וַיֹּֽאֿמְר֣וּ אֶל־הַמֶּ֡לֶךְֿ מַדּוּעַ֩ גְּנָב֨וּךָֿ אַחֵ֜ינוּ אִ֣ישׁ יְהוּדָ֗הֿ וַיַּֽעֲבִ֨רוּ אֶתֿ־הַמֶּ֤לֶךְֿ וְאֶתֿ־בֵּיתֿוֹ֙ אֶתֿ־הַיַּרְדֵּ֔ן וְכָֿל־אַנְשֵׁ֥י דָֿוִ֖דֿ עִמּֽוֹ׃
[‏מג] וַיַּעַן֩ כָּל־אִ֨ישׁ יְהוּדָ֜הֿ עַל־אִ֣ישׁ יִשְׂרָאֵ֗ל כִּֽי־קָר֤וֹבֿ הַמֶּ֙לֶךְ֙ אֵלַ֔י וְלָ֤מָּהֿ זֶּה֙ חָרָ֣הֿ לְךָ֔ עַל־הַדָּבָֿ֖ר הַזֶּ֑הֿ הֶאָכֿ֤וֹל אָכַֿלְנוּ֙ מִן־הַמֶּ֔לֶךְֿ אִם־נִשֵּׂ֥אֿתֿ נִשָּׂ֖א לָֽנוּ׃ס
[‏מד] וַיַּ֣עַן אִֽישׁ־יִשְׂרָאֵל֩ אֶתֿ־אִ֨ישׁ יְהוּדָ֜הֿ וַיֹּ֗אֿמֶר עֶֽשֶׂר־יָד֨וֹתֿ לִ֣י בַֿמֶּלֶךְ֘ וְגַֿם־בְּדָֿוִד֘ אֲנִ֣י מִמְּךָ֒ וּמַדּ֙וּעַ֙ הֱקִלֹּתַ֔נִי וְלֹֽא־הָיָ֨הֿ דְֿבָֿרִ֥י רִאֿשׁ֛וֹן לִ֖י לְהָשִׁ֣יבֿ אֶתֿ־מַלְכִּ֑י וַיִּ֙קֶשׁ֙ דְּבַֿר־אִ֣ישׁ יְהוּדָ֔הֿ מִדְּבַֿ֖ר אִ֥ישׁ יִשְׂרָאֵֽל׃ס

פרק כ

[‏א] וְשָׁ֨ם נִקְרָ֜א אִ֣ישׁ בְּלִיַּ֗עַל וּשְׁמ֛וֹ שֶׁ֥בַֿע בֶּן־בִּכְֿרִ֖י אִ֣ישׁ יְמִינִ֑י וַיִּתְֿקַ֣ע בַּשֹּׁפָ֗ר וַ֠יֹּאֿמֶר אֵֽין־לָ֨נוּ חֵ֜לֶק בְּדָֿוִ֗דֿ וְלֹ֤א נַֽחֲלָֽהֿ־לָ֙נוּ֙ בְּבֶֿן־יִשַׁ֔י אִ֥ישׁ לְאֹֽהָלָ֖יו יִשְׂרָאֵֽל׃
[‏ב] וַיַּ֜עַל כָּל־אִ֤ישׁ יִשְׂרָאֵל֙ מֵאַֽחֲרֵ֣י דָֿוִ֔דֿ אַֽחֲרֵ֖י שֶׁ֣בַֿע בֶּן־בִּכְֿרִ֑י וְאִ֤ישׁ יְהוּדָֿה֙ דָּֽבְֿק֣וּ בְֿמַלְכָּ֔ם מִן־הַיַּרְדֵּ֖ן וְעַדֿ־יְרֽוּשָׁלָֽ‍ִם׃
[‏ג] וַיָּבֹ֨א דָֿוִ֣דֿ אֶל־בֵּיתֿוֹ֘ יְרֽוּשָׁלַ‍ִם֒ וַיִּקַּ֣ח הַמֶּ֡לֶךְֿ אֵ֣תֿ עֶֽשֶׂר־נָשִׁ֣ים׀ פִּֽלַגְֿשִׁ֡ים אֲשֶׁ֣ר הִנִּיחַ֩ לִשְׁמֹ֨ר הַבַּ֜יִתֿ וַֽיִּתְּנֵ֤ם בֵּֽיתֿ־מִשְׁמֶ֙רֶת֙ ‍ֽוַיְכַֿלְכְּלֵ֔ם וַֽאֲלֵיהֶ֖ם לֹא־בָֿ֑א וַתִּֽהְיֶ֧ינָהֿ צְרֻר֛וֹתֿ עַדֿ־י֥וֹם מֻתָֿ֖ן אַלְמְנ֥וּתֿ חַיּֽוּתֿ׃ס
[‏ד] וַיֹּ֤אֿמֶר הַמֶּ֙לֶךְ֙ אֶל־עֲמָשָׂ֔א הַזְעֶק־לִ֥י אֶתֿ־אִישׁ־יְהוּדָֿ֖הֿ שְׁלֹ֣שֶׁתֿ יָמִ֑ים וְאַתָּ֖הֿ פֹּ֥הֿ עֲמֹֽדֿ׃
[‏ה] וַיֵּ֥לֶךְֿ עֲמָשָׂ֖א לְהַזְעִ֣יק אֶתֿ־יְהוּדָֿ֑הֿ וי֕יחר מִן־הַמּוֹעֵ֖דֿ אֲשֶׁ֥ר יְעָדֽֿוֹ׃ס
[‏ו] וַיֹּ֤אֿמֶר דָּוִד֙ אֶל־אֲבִֿישַׁ֔י עַתָּ֗הֿ יֵ֧רַֽע לָ֛נוּ שֶׁ֥בַֿע בֶּן־בִּכְֿרִ֖י מִן־אַבְֿשָׁל֑וֹם אַ֠תָּהֿ קַ֞ח אֶתֿ־עַבְֿדֵֿ֤י אֲדֹֿנֶ֙יךָ֙ וּרְדֹֿ֣ףֿ אַֽחֲרָ֔יו פֶּן־מָ֥צָא ל֛וֹ עָרִ֥ים בְּצֻר֖וֹתֿ וְהִצִּ֥יל עֵינֵֽנוּ׃
[‏ז] וַיֵּֽצְא֤וּ אַֽחֲרָיו֙ אַנְשֵׁ֣י יוֹאָ֔בֿ וְהַכְּרֵתִֿ֥י וְהַפְּלֵתִֿ֖י וְכָֿל־הַגִּבֹּרִ֑ים וַיֵּֽצְאוּ֙ מִיר֣וּשָׁלַ֔‍ִם לִרְדֹּ֕ףֿ אַֽחֲרֵ֖י שֶׁ֥בַֿע בֶּן־בִּכְֿרִֽי׃
[‏ח] הֵ֗ם עִם־הָאֶ֤בֶֿן הַגְּדֿוֹלָה֙ אֲשֶׁ֣ר בְּגִֿבְֿע֔וֹן וַֽעֲמָשָׂ֖א בָּ֣א לִפְֿנֵיהֶ֑ם וְיוֹאָ֞בֿ חָגֿ֣וּר׀ מִדּ֣וֹ לְבֻֿשׁ֗וֹ ועל֞ו חֲגֿ֥וֹר חֶ֙רֶב֙ מְצֻמֶּ֤דֶֿתֿ עַל־מָתְֿנָיו֙ בְּתַֿעְרָ֔הּ וְה֥וּא יָצָ֖א וַתִּפֹּֽל׃
[‏ט] וַיֹּ֤אֿמֶר יוֹאָב֙ לַֽעֲמָשָׂ֔א הֲשָׁל֥וֹם אַתָּ֖הֿ אָחִ֑י וַתֹּ֜חֶז יַדֿ־יְמִ֥ין יוֹאָ֛בֿ בִּזְקַ֥ן עֲמָשָׂ֖א לִנְשָׁק־לֽוֹ׃
[‏י] וַֽעֲמָשָׂ֨א לֹֽא־נִשְׁמַ֜ר בַּחֶ֣רֶבֿ׀ אֲשֶׁ֣ר בְּיַדֿ־יוֹאָ֗בֿ וַיַּכֵּהוּ֩ בָ֨הּ אֶל־הַחֹ֜מֶשׁ וַיִּשְׁפֹּ֨ךְֿ מֵעָ֥יו אַ֛רְצָהֿ וְלֹא־שָׁ֥נָהֿ ל֖וֹ וַיָּמֹ֑תֿ וְיוֹאָב֙ וַֽאֲבִֿישַׁ֣י אָחִ֔יו רָדַ֕ףֿ אַֽחֲרֵ֖י שֶׁ֥בַֿע בֶּן־בִּכְֿרִֽי׃
[‏יא] וְאִישׁ֙ עָמַ֣דֿ עָלָ֔יו מִֽנַּֽעֲרֵ֖י יוֹאָ֑בֿ וַיֹּ֗אֿמֶר מִי֩ אֲשֶׁ֨ר חָפֵֿ֧ץ בְּיוֹאָ֛בֿ וּמִ֥י אֲשֶׁר־לְדָֿוִ֖דֿ אַֽחֲרֵ֥י יוֹאָֽבֿ׃
[‏יב] וַֽעֲמָשָׂ֛א מִתְֿגֹּלֵ֥ל בַּדָּ֖ם בְּתֿ֣וֹךְֿ הַֽמְּסִלָּ֑הֿ וַיַּ֨רְא הָאִ֜ישׁ כִּֽי־עָמַ֣דֿ כָּל־הָעָ֗ם וַיַּסֵּב֩ אֶתֿ־עֲמָשָׂ֨א מִן־הַֽמְסִלָּ֤הֿ הַשָּׂדֶֿה֙ וַיַּשְׁלֵ֤ךְֿ עָלָיו֙ בֶּ֔גֶֿדֿ כַּֽאֲשֶׁ֣ר רָאָ֔הֿ כָּל־הַבָּ֥א עָלָ֖יו וְעָמָֽדֿ׃
[‏יג] כַּֽאֲשֶׁ֥ר הֹגָֿ֖הֿ מִן־הַֽמְסִלָּ֑הֿ עָבַֿ֤ר כָּל־אִישׁ֙ אַֽחֲרֵ֣י יוֹאָ֔בֿ לִרְדֹּ֕ףֿ אַֽחֲרֵ֖י שֶׁ֥בַֿע בֶּן־בִּכְֿרִֽי׃
[‏יד] וַֽיַּֽעֲבֹ֞ר בְּכָֿל־שִׁבְֿטֵ֣י יִשְׂרָאֵ֗ל אָבֵֿ֛לָהֿ וּבֵֿ֥יתֿ מַֽעֲכָֿ֖הֿ וְכָֿל־הַבֵּרִ֑ים ויקלה֔ו וַיָּבֹֿ֖אוּ אַףֿ־אַֽחֲרָֽיו׃
[‏טו] וַיָּבֹ֜אוּ וַיָּצֻ֣רוּ עָלָ֗יו בְּאָבֵֿלָה֙ בֵּ֣יתֿ הַֽמַּֽעֲכָ֔הֿ וַיִּשְׁפְּכֿ֤וּ סֹֽלְלָה֙ אֶל־הָעִ֔יר וַֽתַּֽעֲמֹ֖דֿ בַּחֵ֑ל וְכָֿל־הָעָם֙ אֲשֶׁ֣ר אֶתֿ־יוֹאָ֔בֿ מַשְׁחִיתִֿ֖ם לְהַפִּ֥יל הַחוֹמָֽהֿ׃
[‏טז] וַתִּקְרָ֛א אִשָּׁ֥הֿ חֲכָֿמָ֖הֿ מִן־הָעִ֑יר שִׁמְע֤וּ שִׁמְעוּ֙ אִמְרוּ־נָ֣א אֶל־יוֹאָ֔בֿ קְרַ֣בֿ עַדֿ־הֵ֔נָּהֿ וַֽאֲדַֿבְּרָ֖הֿ אֵלֶֽיךָֿ׃
[‏יז] וַיִּקְרַ֣בֿ אֵלֶ֔יהָ וַתֹּ֧אֿמֶר הָֽאִשָּׁ֛הֿ הַֽאַתָּ֥הֿ יוֹאָ֖בֿ וַיֹּ֣אֿמֶר אָ֑נִי וַתֹּ֣אֿמֶר ל֗וֹ שְׁמַע֙ דִּבְֿרֵ֣י אֲמָתֶ֔ךָֿ וַיֹּ֖אֿמֶר שֹׁמֵ֥עַ אָנֹֽכִֿי׃
[‏יח] וַתֹּ֖אֿמֶר לֵאֿמֹ֑ר דַּבֵּ֨ר יְדַֿבְּר֤וּ בָֿרִֽאֿשֹׁנָה֙ לֵאֿמֹ֔ר שָׁאֹ֧ל יְשָֽׁאֲל֛וּ בְּאָבֵֿ֖ל וְכֵֿ֥ן הֵתַֽֿמּוּ׃
[‏יט] אָֽנֹכִ֕י שְׁלֻמֵ֖י אֱמוּנֵ֣י יִשְׂרָאֵ֑ל אַתָּ֣הֿ מְבַֿקֵּ֗שׁ לְהָמִ֨יתֿ עִ֤יר וְאֵם֙ בְּיִשְׂרָאֵ֔ל לָ֥מָּהֿ תְֿבַֿלַּ֖ע נַֽחֲלַ֥תֿ יְהֹוָֽה׃ס
[‏כ] וַיַּ֥עַן יוֹאָ֖בֿ וַיֹּאֿמַ֑ר חָלִ֤ילָהֿ חָלִ֙ילָה֙ לִ֔י אִם־אֲבַֿלַּ֖ע וְאִם־אַשְׁחִֽיתֿ׃
[‏כא] לֹא־כֵֿ֣ן הַדָּבָ֗ר כִּ֡י אִישׁ֩ מֵהַ֨ר אֶפְֿרַ֜יִם שֶׁ֧בַֿע בֶּן־בִּכְֿרִ֣י שְׁמ֗וֹ נָשָׂ֤א יָדֿוֹ֙ בַּמֶּ֣לֶךְֿ בְּדָֿוִ֔דֿ תְּנֽוּ־אֹתֿ֣וֹ לְבַֿדּ֔וֹ וְאֵֽלְכָֿ֖הֿ מֵעַ֣ל הָעִ֑יר וַתֹּ֤אֿמֶר הָֽאִשָּׁה֙ אֶל־יוֹאָ֔בֿ הִנֵּ֥הֿ רֹאֿשׁ֛וֹ מֻשְׁלָ֥ךְֿ אֵלֶ֖יךָֿ בְּעַ֥דֿ הַחוֹמָֽהֿ׃
[‏כב] וַתָּבֿוֹא֩ הָֽאִשָּׁ֨הֿ אֶל־כָּל־הָעָ֜ם בְּחָכְֿמָתָ֗הּ וַֽיִּכְֿרְת֞וּ אֶתֿ־רֹ֨אֿשׁ שֶׁ֤בַֿע בֶּן־בִּכְֿרִי֙ וַיַּשְׁלִ֣כֿוּ אֶל־יוֹאָ֔בֿ וַיִּתְֿקַע֙ בַּשּׁוֹפָ֔ר וַיָּפֻֿ֥צוּ מֵֽעַל־הָעִ֖יר אִ֣ישׁ לְאֹֽהָלָ֑יו וְיוֹאָ֛בֿ שָׁ֥בֿ יְרֽוּשָׁלַ֖‍ִם אֶל־הַמֶּֽלֶךְֿ׃ס
[‏כג] וְיוֹאָ֕בֿ אֶ֥ל כָּל־הַצָּבָֿ֖א יִשְׂרָאֵ֑ל וּבְֿנָיָה֙ בֶּן־יְה֣וֹיָדָ֔ע עַל־הכרי֖ וְעַל־הַפְּלֵתִֽֿי׃
[‏כד] וַֽאֲדֹֿרָ֖ם עַל־הַמַּ֑ס וִֽיהוֹשָׁפָֿ֥ט בֶּן־אֲחִיל֖וּדֿ הַמַּזְכִּֽיר׃
[‏כה] ושי֖א סֹפֵֿ֑ר וְצָדֿ֥וֹק וְאֶבְֿיָתָֿ֖ר כֹּֽהֲנִֽים׃
[‏כו] וְגַ֗ם עִירָא֙ הַיָּ֣אִרִ֔י הָיָ֥הֿ כֹֿהֵ֖ן לְדָֿוִֽדֿ׃ס

פרק כא

[‏א] וַיְהִ֣י רָעָב֩ בִּימֵ֨י דָֿוִ֜דֿ שָׁלֹ֣שׁ שָׁנִ֗ים שָׁנָה֙ אַֽחֲרֵ֣י שָׁנָ֔הֿ וַיְבַֿקֵּ֥שׁ דָּוִ֖דֿ אֶתֿ־פְּנֵ֣י יְהֹוָ֑ה ס וַיֹּ֣אֿמֶר יְהֹוָ֗ה אֶל־שָׁאוּל֙ וְאֶל־בֵּ֣יתֿ‌ הַדָּמִ֔ים עַל־אֲשֶׁר־הֵמִ֖יתֿ אֶתֿ־הַגִּבְֿעֹנִֽים׃
[‏ב] וַיִּקְרָ֥א הַמֶּ֛לֶךְֿ לַגִּבְֿעֹנִ֖ים וַיֹּ֣אֿמֶר אֲלֵיהֶ֑ם וְהַגִּבְֿעֹנִ֞ים לֹ֣א מִבְּנֵ֧י יִשְׂרָאֵ֣ל הֵ֗מָּהֿ כִּ֚י אִם־מִיֶּ֣תֶֿר הָֽאֱמֹרִ֔י וּבְֿנֵ֤י יִשְׂרָאֵל֙ נִשְׁבְּע֣וּ לָהֶ֔ם וַיְבַֿקֵּ֤שׁ שָׁאוּל֙ לְהַכֹּתָ֔ם בְּקַנֹּאֿתֿ֥וֹ לִבְֿנֵֽי־יִשְׂרָאֵ֖ל וִֽיהוּדָֽֿהֿ׃
[‏ג] וַיֹּ֤אֿמֶר דָּוִד֙ אֶל־הַגִּבְֿעֹנִ֔ים מָ֥הֿ אֶֽעֱשֶׂ֖הֿ לָכֶֿ֑ם וּבַֿמָּ֣הֿ אֲכַֿפֵּ֔ר וּבָֽֿרְכֿ֖וּ אֶתֿ־נַֽחֲלַ֥תֿ יְהֹוָֽה׃
[‏ד] וַיֹּ֧אֿמְרוּ ל֣וֹ הַגִּבְֿעֹנִ֗ים אֵֽין־לִ֜י כֶּ֤סֶףֿ וְזָהָב֙ עִם־שָׁא֣וּל וְעִם־בֵּית֔וֹ וְאֵֽין־לָ֥נוּ אִ֖ישׁ לְהָמִ֣יתֿ בְּיִשְׂרָאֵ֑ל וַיֹּ֛אֿמֶר מָֽהֿ־אַתֶּ֥ם אֹֽמְרִ֖ים אֶֽעֱשֶׂ֥הֿ לָכֶֽֿם׃
[‏ה] וַיֹּֽאֿמְרוּ֙ אֶל־הַמֶּ֔לֶךְֿ הָאִישׁ֙ אֲשֶׁ֣ר כִּלָּ֔נוּ וַֽאֲשֶׁ֖ר דִּמָּהֿ־לָ֑נוּ נִשְׁמַ֕דְֿנוּ מֵֽהִתְֿיַצֵּ֖בֿ בְּכָֿל־גְּבֻֿ֥ל יִשְׂרָאֵֽל׃
[‏ו] ינתן־לָ֜נוּ שִׁבְֿעָ֤הֿ אֲנָשִׁים֙ מִבָּנָ֔יו וְהוֹקַֽעֲנוּם֙ לַֽיהֹוָ֔ה בְּגִֿבְֿעַ֥תֿ שָׁא֖וּל בְּחִ֣יר יְהֹוָ֑ה וַיֹּ֥אֿמֶר הַמֶּ֖לֶךְֿ אֲנִ֥י אֶתֵּֽן׃
[‏ז] וַיַּחְמֹ֣ל הַמֶּ֔לֶךְֿ עַל־מְפִֿי־בֹֿ֖שֶׁתֿ בֶּן־יְהֽוֹנָתָֿ֣ן בֶּן־שָׁא֑וּל עַל־שְׁבֻֿעַ֤תֿ יְהֹוָה֙ אֲשֶׁ֣ר בֵּֽינֹתָ֔ם בֵּ֣ין דָּוִ֔דֿ וּבֵֿ֖ין יְהֽוֹנָתָֿ֥ן בֶּן־שָׁאֽוּל׃
[‏ח] וַיִּקַּ֣ח הַמֶּ֡לֶךְֿ אֶתֿ־שְׁ֠נֵי בְּנֵ֨י רִצְפָּ֤הֿ בַֿתֿ־אַיָּה֙ אֲשֶׁ֣ר יָֽלְדָֿ֣הֿ לְשָׁא֔וּל אֶתֿ־אַרְמֹנִ֖י וְאֶתֿ־מְפִֿבֹֿ֑שֶׁתֿ וְאֶתֿ־חֲמֵ֗שֶׁתֿ בְּנֵי֙ מִיכַֿ֣ל בַּתֿ־שָׁא֔וּל אֲשֶׁ֥ר יָֽלְדָֿ֛הֿ לְעַדְֿרִיאֵ֥ל בֶּן־בַּרְזִלַּ֖י הַמְּחֹֽלָתִֽֿי׃
[‏ט] וַֽיִּתְּנֵ֞ם בְּיַ֣דֿ הַגִּבְֿעֹנִ֗ים וַיֹּקִיעֻ֤ם בָּהָר֙ לִפְֿנֵ֣י יְהֹוָ֔ה וַיִּפְּל֥וּ שִׁבַֿעְתָּיִם יָ֑חַדֿ וה֨ם הֻֽמְת֜וּ בִּימֵ֤י קָצִיר֙ בָּרִ֣אֿשֹׁנִ֔ים תְֿחִלַּתֿ קְצִ֥יר שְׂעֹרִֽים׃
[‏י] וַתִּקַּ֣ח רִצְפָּה֩ בַֿתֿ־אַיָּ֨הֿ אֶתֿ־הַשַּׂ֜ק וַתַּטֵּ֨הוּ לָ֤הּ אֶל־הַצּוּר֙ מִתְּחִלַּ֣תֿ קָצִ֔יר עַ֛דֿ נִתַּךְֿ־מַ֥יִם עֲלֵיהֶ֖ם מִן־הַשָּׁמָ֑יִם וְלֹא־נָֽתְֿנָה֩ ע֨וֹףֿ הַשָּׁמַ֜יִם לָנ֤וּחַ עֲלֵיהֶם֙ יוֹמָ֔ם וְאֶתֿ־חַיַּ֥תֿ הַשָּׂדֶֿ֖הֿ לָֽיְלָהֿ׃
[‏יא] וַיֻּגַּ֖דֿ לְדָֿוִ֑דֿ אֵ֧תֿ אֲשֶׁר־עָֽשְׂתָֿ֛הֿ רִצְפָּ֥הֿ בַֿתֿ־אַיָּ֖הֿ פִּלֶ֥גֶֿשׁ שָׁאֽוּל׃
[‏יב] וַיֵּ֣לֶךְֿ דָּוִ֗דֿ וַיִּקַּ֞ח אֶתֿ־עַצְמ֤וֹתֿ שָׁאוּל֙ וְאֶתֿ־עַצְמוֹת֙ יְהֽוֹנָתָֿ֣ן בְּנ֔וֹ מֵאֵ֕תֿ בַּֽעֲלֵ֖י יָבֵֿ֣ישׁ גִּלְעָ֑דֿ אֲשֶׁר֩ גָּֽנְב֨וּ אֹתָ֜ם מֵֽרְחֹ֣בֿ בֵּֽיתֿ־שַׁ֗ן אֲשֶׁ֨ר תלו֥ם ש֙ם֙ הפלשת֔ים בְּי֨וֹם הַכּ֧וֹתֿ פְּלִשְׁתִּ֛ים אֶתֿ־שָׁא֖וּל בַּגִּלְבֹּֽעַ׃
[‏יג] וַיַּ֤עַל מִשָּׁם֙ אֶתֿ־עַצְמ֣וֹתֿ שָׁא֔וּל וְאֶתֿ־עַצְמ֖וֹתֿ יְהֽוֹנָתָֿ֣ן בְּנ֑וֹ וַיַּ֣אַסְפ֔וּ אֶתֿ־עַצְמ֖וֹתֿ הַמּוּקָעִֽים׃
[‏יד] וַיִּקְבְּר֣וּ אֶתֿ־עַצְמֽוֹתֿ־שָׁא֣וּל וִיהֽוֹנָֽתָֿן־בְּ֠נוֹ בְּאֶ֨רֶץ בִּנְיָמִ֜ן בְּצֵלָ֗ע בְּקֶ֙בֶֿר֙ קִ֣ישׁ אָבִ֔יו וַֽיַּֽעֲשׂ֔וּ כֹּ֥ל אֲשֶׁר־צִוָּ֖הֿ הַמֶּ֑לֶךְֿ וַיֵּֽעָתֵֿ֧ר אֱלֹהִ֛ים לָאָ֖רֶץ אַֽחֲרֵי־כֵֽֿן׃ס
[‏טו] וַתְּהִי־ע֧וֹדֿ מִלְחָמָ֛הֿ לַפְּלִשְׁתִּ֖ים אֶתֿ־יִשְׂרָאֵ֑ל וַיֵּ֨רֶדֿ דָּוִ֜דֿ וַֽעֲבָֿדָֿ֥יו עִמּ֛וֹ וַיִּלָּֽחֲמ֥וּ אֶתֿ־פְּלִשְׁתִּ֖ים וַיָּ֥עַףֿ דָּוִֽדֿ׃
[‏טז] וישב֨ו בְּנֹ֜בֿ אֲשֶׁ֣ר׀ בִּילִידֵֿ֣י הָֽרָפָ֗הֿ וּמִשְׁקַ֤ל קֵינוֹ֙ שְׁלֹ֤שׁ מֵאוֹת֙ מִשְׁקַ֣ל נְחֹ֔שֶׁתֿ וְה֖וּא חָגֿ֣וּר חֲדָֿשָׁ֑הֿ וַיֹּ֖אֿמֶר לְהַכּ֥וֹתֿ אֶתֿ־דָּוִֽדֿ׃
[‏יז] וַיַּֽעֲזָר־לוֹ֙ אֲבִֿישַׁ֣י בֶּן־צְרוּיָ֔הֿ וַיַּ֥ךְֿ אֶתֿ־הַפְּלִשְׁתִּ֖י וַיְמִיתֵֿ֑הוּ אָ֣ז נִשְׁבְּעוּ֩ אַנְשֵֽׁי־דָֿוִ֨דֿ ל֜וֹ לֵאֿמֹ֗ר לֹֽא־תֵֿצֵ֨א ע֤וֹדֿ אִתָּ֙נוּ֙ לַמִּלְחָמָ֔הֿ וְלֹ֥א תְֿכַֿבֶּ֖הֿ אֶתֿ־נֵ֥ר יִשְׂרָאֵֽל׃ס
[‏יח] ‍ֽוַיְהִי֙ אַֽחֲרֵי־כֵ֔ן וַתְּהִי־ע֧וֹדֿ הַמִּלְחָמָ֛הֿ בְּגֿ֖וֹבֿ עִם־פְּלִשְׁתִּ֑ים אָ֣ז הִכָּ֗הֿ סִבְּכַֿי֙ הַחֻ֣שָׁתִ֔י אֶתֿ־סַ֕ףֿ אֲשֶׁ֖ר בִּֽילִדֵֿ֥י הָֽרָפָֽֿהֿ׃ס
[‏יט] וַתְּהִי־ע֧וֹדֿ הַמִּלְחָמָ֛הֿ בְּגֿ֖וֹבֿ עִם־פְּלִשְׁתִּ֑ים וַיַּ֡ךְֿ אֶלְחָנָן֩ בֶּן־יַעְרֵי֙ אֹֽרְגִ֜ים בֵּ֣יתֿ הַלַּחְמִ֗י אֵ֚תֿ גָּלְיָ֣תֿ הַגִּתִּ֔י וְעֵ֣ץ חֲנִית֔וֹ כִּמְנ֖וֹר אֹֽרְגִֽֿים׃ס
[‏כ] וַתְּהִי־ע֥וֹדֿ מִלְחָמָ֖הֿ בְּגַֿ֑תֿ וַיְהִ֣י׀ אִ֣ישׁ מָדִֿין וְאֶצְבְּעֹ֣תֿ יָדָֿיו֩ וְאֶצְבְּעֹ֨תֿ רַגְֿלָ֜יו שֵׁ֣שׁ וָשֵׁ֗שׁ עֶשְׂרִ֤ים וְאַרְבַּע֙ מִסְפָּ֔ר וְגַֿם־ה֖וּא יֻלַּ֥דֿ לְהָֽרָפָֽֿהֿ׃
[‏כא] וַיְחָרֵ֖ףֿ אֶתֿ־יִשְׂרָאֵ֑ל וַיַּכֵּ֙הוּ֙ יְה֣וֹנָתָ֔ן בֶּן־שמע֖י אֲחִ֥י דָֿוִֽדֿ׃
[‏כב] אֶתֿ־אַרְבַּ֥עַתֿ אֵ֛לֶּהֿ יֻלְּדֿ֥וּ לְהָֽרָפָֿ֖הֿ בְּגַֿ֑תֿ וַיִּפְּל֥וּ בְֿיַדֿ־דָּוִ֖דֿ וּבְֿיַ֥דֿ עֲבָֿדָֽֿיו׃פ

פרק כב

[‏א] וַיְדַֿבֵּ֤ר דָּוִד֙ לַֽיהֹוָ֔ה אֶתֿ־דִּבְֿרֵ֖י הַשִּׁירָ֣הֿ הַזֹּ֑אֿתֿ בְּיוֹם֩ הִצִּ֨יל יְהֹוָ֥ה אֹתֿ֛וֹ מִכַּ֥ףֿ כָּל־אֹֽיְבָֿ֖יו וּמִכַּ֥ףֿ שָׁאֽוּל׃פ
[‏ב] וַיֹּאֿמַ֑ר יְהֹוָ֛ה סַלְעִ֥י וּמְצֻֽדָֿתִֿ֖י וּמְפַֿלְטִי־לִֽי׃
[‏ג] אֱלֹהֵ֥י צוּרִ֖י אֶֽחֱסֶהֿ־בּ֑וֹ מָֽגִֿנִּ֞י וְקֶ֣רֶן יִשְׁעִ֗י מִשְׂגַּבִּי֙ וּמְנוּסִ֔י מֹשִׁעִ֕י מֵֽחָמָ֖ס תֹּֽשִׁעֵֽנִי׃
[‏ד] מְהֻלָּ֖ל אֶקְרָ֣א יְהֹוָ֑ה וּמֵאֹֽיְבַֿ֖י אִוָּשֵֽׁעַ׃
[‏ה] כִּ֥י אֲפָֿפֻֿ֖נִי מִשְׁבְּרֵי־מָ֑וֶתֿ נַֽחֲלֵ֥י בְֿלִיַּ֖עַל יְבַֽֿעֲתֻֽֿנִי׃
[‏ו] חֶבְֿלֵ֥י שְׁא֖וֹל סַבֻּ֑נִי קִדְּמֻ֖נִי מֹ֥קְשֵׁי מָֽוֶתֿ׃
[‏ז] בַּצַּר־לִי֙ אֶקְרָ֣א יְהֹוָ֔ה וְאֶל־אֱלֹהַ֖י אֶקְרָ֑א וַיִּשְׁמַ֤ע מֵהֵֽיכָֿלוֹ֙ קוֹלִ֔י וְשַׁוְעָתִֿ֖י בְּאָזְנָֽיו׃
[‏ח] ותגע֤ש וַתִּרְעַשׁ֙ הָאָ֔רֶץ מֽוֹסְדֿ֥וֹתֿ הַשָּׁמַ֖יִם יִרְגָּ֑זוּ וַיִּֽתְֿגָּֽעֲשׁ֖וּ כִּי־חָ֥רָהֿ לֽוֹ׃
[‏ט] עָלָ֤הֿ עָשָׁן֙ בְּאַפּ֔וֹ וְאֵ֥שׁ מִפִּ֖יו תֹּאֿכֵֿ֑ל גֶּֽחָלִ֖ים בָּֽעֲר֥וּ מִמֶּֽנּוּ׃
[‏י] וַיֵּ֥ט שָׁמַ֖יִם וַיֵּרַ֑דֿ וַֽעֲרָפֶֿ֖ל תַּ֥חַתֿ רַגְֿלָֽיו׃
[‏יא] וַיִּרְכַּ֥בֿ עַל־כְּר֖וּבֿ וַיָּעֹ֑ףֿ וַיֵּרָ֖א עַל־כַּנְפֵֿי־רֽוּחַ׃
[‏יב] וַיָּ֥שֶׁתֿ חֹ֛שֶׁךְֿ סְבִֽֿיבֹֿתָֿ֖יו סֻכּ֑וֹתֿ חַֽשְׁרַתֿ־מַ֖יִם עָבֵֿ֥י שְׁחָקִֽים׃
[‏יג] מִנֹּ֖גַֿהּ נֶגְֿדּ֑וֹ בָּֽעֲר֖וּ גַּֽחֲלֵי־אֵֽשׁ׃
[‏יד] יַרְעֵ֥ם מִן־שָׁמַ֖יִם יְהֹוָ֑ה וְעֶלְי֖וֹן יִתֵּ֥ן קוֹלֽוֹ׃
[‏טו] וַיִּשְׁלַ֥ח חִצִּ֖ים וַיְפִֿיצֵ֑ם בָּרָ֖ק ויהֽמם׃
[‏טז] וַיֵּֽרָאוּ֙ אֲפִֿ֣קֵי יָ֔ם יִגָּל֖וּ מֹֽסְדֿ֣וֹתֿ תֵּבֵֿ֑ל בְּגַֽֿעֲרַ֣תֿ יְהֹוָ֔ה מִנִּשְׁמַ֖תֿ ר֥וּחַ אַפּֽוֹ׃
[‏יז] יִשְׁלַ֥ח מִמָּר֖וֹם יִקָּחֵ֑נִי יַֽמְשֵׁ֖נִי מִמַּ֥יִם רַבִּֽים׃
[‏יח] יַצִּילֵ֕נִי מֵאֹֽיְבִֿ֖י עָ֑ז מִשֹּׂ֣נְאַ֔י כִּ֥י אָֽמְצ֖וּ מִמֶּֽנִּי׃
[‏יט] יְקַדְּמֻ֖נִי בְּי֣וֹם אֵידִֿ֑י וַיְהִ֧י יְהֹוָ֛ה מִשְׁעָ֖ן לִֽי׃
[‏כ] וַיֹּצֵ֥א לַמֶּרְחָ֖בֿ אֹתִֿ֑י יְחַלְּצֵ֖נִי כִּי־חָ֥פֵֽֿץ בִּֽי׃
[‏כא] יִגְֿמְלֵ֥נִי יְהֹוָ֖ה כְּצִדְֿקָתִֿ֑י כְּבֹֿ֥ר יָדַֿ֖י יָשִׁ֥יבֿ לִֽי׃
[‏כב] כִּ֥י שָׁמַ֖רְתִּי דַּרְכֵֿ֣י יְהֹוָ֑ה וְלֹ֥א רָשַׁ֖עְתִּי מֵֽאֱלֹהָֽי׃
[‏כג] כִּ֥י כָֿל־מִשְׁפֹּטוֹ לְנֶגְֿדִּ֑י וְחֻקֹּתָֿ֖יו לֹֽא־אָס֥וּר מִמֶּֽנָּהֿ׃
[‏כד] וָאֶֽהְיֶ֥הֿ תָֿמִ֖ים ל֑וֹ וָֽאֶשְׁתַּמְּרָ֖הֿ מֵֽעֲוֹנִֽי׃
[‏כה] וַיָּ֧שֶׁבֿ יְהֹוָ֛ה לִ֖י כְּצִדְֿקָתִֿ֑י כְּבֹֿרִ֖י לְנֶ֥גֶֿדֿ עֵינָֽיו׃
[‏כו] עִם־חָסִ֖ידֿ תִּתְֿחַסָּ֑דֿ עִם־גִּבּ֥וֹר תָּמִ֖ים תִּתַּמָּֽם׃
[‏כז] עִם־נָבָֿ֖ר תִּתָּבָֿ֑ר וְעִם־עִקֵּ֖שׁ תִּתַּפָּֽל׃
[‏כח] וְאֶתֿ־עַ֥ם עָנִ֖י תּוֹשִׁ֑יעַ וְעֵינֶ֖יךָֿ עַל־רָמִ֥ים תַּשְׁפִּֽיל׃
[‏כט] כִּֽי־אַתָּ֥הֿ נֵירִ֖י יְהֹוָ֑ה וַֽיהֹוָ֖ה יַגִּ֥יהַּ חָשְׁכִּֽי׃
[‏ל] כִּ֥י בְֿכָֿ֖הֿ אָר֣וּץ גְּדֿ֑וּדֿ בֵּֽאֿלֹהַ֖י אֲדַֿלֶּגֿ־שֽׁוּר׃
[‏לא] הָאֵ֖ל תָּמִ֣ים דַּרְכּ֑וֹ אִמְרַ֤תֿ יְהֹוָה֙ צְרוּפָ֔הֿ מָגֵֿ֣ן ה֔וּא לְכֹֿ֖ל הַֽחֹסִ֥ים בּֽוֹ׃
[‏לב] כִּ֥י מִי־אֵ֖ל מִבַּלְעֲדֵֿ֣י יְהֹוָ֑ה וּמִ֥י צ֖וּר מִֽבַּלְעֲדֵֿ֥י אֱלֹהֵֽינוּ׃
[‏לג] הָאֵ֥ל מָעוּזִּ֖י חָ֑יִל וַיַּתֵּ֥ר תָּמִ֖ים דרכֽו׃
[‏לד] מְשַׁוֶּ֥הֿ רַגְֿלָיו כָּֽאַיָּל֑וֹתֿ וְעַ֥ל בָּֽמוֹתַֿ֖י יַֽעֲמִדֵֽֿנִי׃
[‏לה] מְלַמֵּ֥דֿ יָדַֿ֖י לַמִּלְחָמָ֑הֿ וְנִחַ֥תֿ קֶֽשֶׁתֿ־נְחוּשָׁ֖הֿ זְרֹֽעֹתָֽֿי׃
[‏לו] וַתִּֽתֶּן־לִ֖י מָגֵֿ֣ן יִשְׁעֶ֑ךָֿ וַֽעֲנֹֽתְֿךָֿ֖ תַּרְבֵּֽנִי׃
[‏לז] תַּרְחִ֥יבֿ צַֽעֲדִֿ֖י תַּחְתֵּ֑נִי וְלֹ֥א מָֽעֲדֿ֖וּ קַרְסֻלָּֽי׃
[‏לח] אֶרְדְּפָֿ֥הֿ אֹֽיְבַֿ֖י וָֽאַשְׁמִידֵֿ֑ם וְלֹ֥א אָשׁ֖וּבֿ עַדֿ־כַּלּוֹתָֽֿם׃
[‏לט] וָֽאֲכַֿלֵּ֥ם וָֽאֶמְחָצֵ֖ם וְלֹ֣א יְקוּמ֑וּן ‍ֽוַיִּפְּל֖וּ תַּ֥חַתֿ רַגְֿלָֽי׃
[‏מ] וַתַּזְרֵ֥נִי חַ֖יִל לַמִּלְחָמָ֑הֿ תַּכְֿרִ֥יעַ קָמַ֖י תַּחְתֵּֽנִי׃
[‏מא] וְאֹ֣יְבַ֔י תַּ֥תָּהֿ לִּ֖י עֹ֑רֶףֿ מְשַׂנְאַ֖י וָֽאַצְמִיתֵֽֿם׃
[‏מב] יִשְׁע֖וּ וְאֵ֣ין מֹשִׁ֑יעַ אֶל־יְהֹוָ֖ה וְלֹ֥א עָנָֽם׃
[‏מג] וְאֶשְׁחָקֵ֖ם כַּֽעֲפַֿר־אָ֑רֶץ כְּטִֽיט־חוּצ֥וֹתֿ אֲדִֿקֵּ֖ם אֶרְקָעֵֽם׃
[‏מד] וַֽתְּפַֿלְּטֵ֔נִי מֵֽרִיבֵֿ֖י עַמִּ֑י תִּשְׁמְרֵ֙נִי֙ לְרֹ֣אֿשׁ גּוֹיִ֔ם עַ֥ם לֹֽא־יָדַֿ֖עְתִּי יַֽעַבְֿדֻֽֿנִי׃
[‏מה] בְּנֵ֥י נֵכָֿ֖ר יִתְֿכַּֽחֲשׁוּ־לִ֑י לִשְׁמ֥וֹעַ אֹ֖זֶן יִשָּׁ֥מְעוּ לִֽי׃
[‏מו] בְּנֵ֥י נֵכָֿ֖ר יִבֹּ֑לוּ וְיַחְגְּר֖וּ מִמִּסְגְּרוֹתָֽֿם׃
[‏מז] חַי־יְהֹוָ֖ה וּבָֿר֣וּךְֿ צוּרִ֑י וְיָרֻ֕ם אֱלֹהֵ֖י צ֥וּר יִשְׁעִֽי׃
[‏מח] הָאֵ֕ל הַנֹּתֵֿ֥ן נְקָמֹ֖תֿ לִ֑י וּמוֹרִ֥ידֿ עַמִּ֖ים תַּחְתֵּֽנִי׃
[‏מט] וּמֽוֹצִיאִ֖י מֵאֹֽיְבָֿ֑י וּמִקָּמַי֙ תְּר֣וֹמְמֵ֔נִי מֵאִ֥ישׁ חֲמָסִ֖ים תַּצִּילֵֽנִי׃
[‏נ] עַל־כֵּ֛ן אֽוֹדְֿךָֿ֥ יְהֹוָ֖ה בַּגּוֹיִ֑ם וּלְשִׁמְךָֿ֖ אֲזַמֵּֽר׃
[‏נא] מגד֖יל יְשׁוּע֣וֹתֿ מַלְכּ֑וֹ וְעֹֽשֶׂהֿ־חֶ֧סֶדֿ לִמְשִׁיח֛וֹ לְדָֿוִ֥דֿ וּלְזַרְע֖וֹ עַדֿ־עוֹלָֽם׃פ

פרק כג

[‏א] וְאֵ֛לֶּהֿ דִּבְֿרֵ֥י דָֿוִ֖דֿ הָאַֽחֲרֹנִ֑ים נְאֻ֧ם דָּוִ֣דֿ בֶּן־יִשַׁ֗י וּנְאֻ֤ם הַגֶּ֙בֶֿר֙ הֻ֣קַם עָ֔ל מְשִׁ֙יחַ֙ אֱלֹהֵ֣י יַֽעֲקֹ֔בֿ וּנְעִ֖ים זְמִר֥וֹתֿ יִשְׂרָאֵֽל׃
[‏ב] ר֥וּחַ יְהֹוָ֖ה דִּבֶּר־בִּ֑י וּמִלָּתֿ֖וֹ עַל־לְשׁוֹנִֽי׃
[‏ג] אָמַר֙ אֱלֹהֵ֣י יִשְׂרָאֵ֔ל לִ֥י דִֿבֶּ֖ר צ֣וּר יִשְׂרָאֵ֑ל מוֹשֵׁל֙ בָּֽאָדָ֔ם צַדִּ֕יק מוֹשֵׁ֖ל יִרְאַ֥תֿ אֱלֹהִֽים׃
[‏ד] וּכְֿא֥וֹר בֹּ֖קֶר יִזְרַח־שָׁ֑מֶשׁ בֹּ֚קֶר לֹ֣א עָב֔וֹתֿ מִנֹּ֥גַֿהּ מִמָּטָ֖ר דֶּ֥שֶׁא מֵאָֽרֶץ׃
[‏ה] כִּֽי־לֹא־כֵֿ֥ן בֵּיתִֿ֖י עִם־אֵ֑ל כִּי֩ בְֿרִ֨יתֿ עוֹלָ֜ם שָׂ֣ם לִ֗י עֲרוּכָֿ֤הֿ בַֿכֹּל֙ וּשְׁמֻרָ֔הֿ כִּֽי־כָֿל־יִשְׁעִ֥י וְכָֿל־חֵ֖פֶֿץ כִּי־לֹ֥א יַצְמִֽיחַ׃
[‏ו] וּבְֿלִיַּ֕עַל כְּק֥וֹץ מֻנָ֖דֿ כֻּלָּ֑הַם כִּי־לֹ֥א בְֿיָ֖דֿ יִקָּֽחוּ׃
[‏ז] וְאִישׁ֙ יִגַּ֣ע בָּהֶ֔ם יִמָּלֵ֥א בַֿרְזֶ֖ל וְעֵ֣ץ חֲנִ֑יתֿ וּבָֿאֵ֕שׁ שָׂר֥וֹףֿ יִשָּׂרְפֿ֖וּ בַּשָּֽׁבֶֿתֿ׃ס
[‏ח] אֵ֛לֶּהֿ שְׁמ֥וֹתֿ הַגִּבֹּרִ֖ים אֲשֶׁ֣ר לְדָֿוִ֑דֿ יֹשֵׁ֨בֿ בַּשֶּׁ֜בֶֿתֿ תַּחְכְּמֹנִ֣י׀ רֹ֣אֿשׁ הַשָּׁלִשִׁ֗י ה֚וּא עֲדִֿינ֣וֹ העצנ֔ו עַל־שְׁמֹנֶ֥הֿ מֵא֛וֹתֿ חָלָ֖ל בְּפַֿ֥עַם אֶחָֽדֿ׃
[‏ט] ואחר֛ו אֶלְעָזָ֥ר בֶּן־דד֖י בֶּן־אֲחֹחִ֑י בִּשְׁלֹשָׁ֨הֿ גבר֜ים עִם־דָּוִ֗דֿ בְּחָֽרְפָֿ֤ם בַּפְּלִשְׁתִּים֙ נֶֽאֶסְפֿוּ־שָׁ֣ם לַמִּלְחָמָ֔הֿ וַֽיַּֽעֲל֖וּ אִ֥ישׁ יִשְׂרָאֵֽל׃
[‏י] ה֣וּא קָם֩ וַיַּ֨ךְֿ בַּפְּלִשְׁתִּ֜ים עַ֣דֿ׀ כִּֽי־יָגְֿעָ֣הֿ יָד֗וֹ וַתִּדְֿבַּ֤ק יָדֿוֹ֙ אֶל־הַחֶ֔רֶבֿ וַיַּ֧עַשׂ יְהֹוָ֛ה תְּשׁוּעָ֥הֿ גְֿדֿוֹלָ֖הֿ בַּיּ֣וֹם הַה֑וּא וְהָעָ֛ם יָשֻׁ֥בֿוּ אַֽחֲרָ֖יו אַךְֿ־לְפַֿשֵּֽׁט׃ס
[‏יא] ואחר֛ו שַׁמָּ֥א בֶֿן־אָגֵֿ֖א הָרָרִ֑י וַיֵּאָֽסְפ֨וּ פְֿלִשְׁתִּ֜ים לַֽחַיָּ֗הֿ וַתְּהִי־שָׁ֞ם חֶלְקַ֤תֿ הַשָּׂדֶֿה֙ מְלֵאָ֣הֿ עֲדָֿשִׁ֔ים וְהָעָ֥ם נָ֖ס מִפְּנֵ֥י פְֿלִשְׁתִּֽים׃
[‏יב] וַיִּתְֿיַצֵּ֤בֿ בְּתֽֿוֹךְֿ־הַֽחֶלְקָה֙ וַיַּצִּילֶ֔הָ וַיַּ֖ךְֿ אֶתֿ־פְּלִשְׁתִּ֑ים וַיַּ֥עַשׂ יְהֹוָ֖ה תְּשׁוּעָ֥הֿ גְֿדֿוֹלָֽהֿ׃
[‏יג] וַיֵּֽרְד֨וּ שלש֜ים מֵֽהַשְּׁלֹשִׁ֣ים רֹ֗אֿשׁ וַיָּבֹֿ֤אוּ אֶל־קָצִיר֙ אֶל־דָּוִ֔דֿ אֶל־מְעָרַ֖תֿ עֲדֻֿלָּ֑ם וְחַיַּ֣תֿ פְּלִשְׁתִּ֔ים חֹנָ֖הֿ בְּעֵ֥מֶק רְפָֿאִֽים׃
[‏יד] וְדָֿוִ֖דֿ אָ֣ז בַּמְּצוּדָֿ֑הֿ וּמַצַּ֣בֿ פְּלִשְׁתִּ֔ים אָ֖ז בֵּ֥יתֿ לָֽחֶם׃
[‏טו] וַיִּתְֿאַוֶּ֥הֿ דָֿוִ֖דֿ וַיֹּאֿמַ֑ר מִ֚י יַשְׁקֵ֣נִי מַ֔יִם מִבֹּ֥אֿר בֵּֽיתֿ־לֶ֖חֶם אֲשֶׁ֥ר בַּשָּֽׁעַר׃
[‏טז] וַיִּבְֿקְעוּ֩ שְׁלֹ֨שֶׁתֿ הַגִּבֹּרִ֜ים בְּמַֽחֲנֵ֣הֿ פְֿלִשְׁתִּ֗ים וַיִּֽשְׁאֲבֿוּ־מַ֙יִם֙ מִבֹּ֤אֿר בֵּֽיתֿ־לֶ֙חֶם֙ אֲשֶׁ֣ר בַּשַּׁ֔עַר וַיִּשְׂא֖וּ וַיָּבִֿ֣אוּ אֶל־דָּוִ֑דֿ וְלֹ֤א אָבָֿה֙ לִשְׁתּוֹתָ֔ם וַיַּסֵּ֥ךְֿ אֹתָֿ֖ם לַֽיהֹוָֽה׃
[‏יז] וַיֹּ֡אֿמֶר חָלִילָה֩ לִּ֨י יְהֹוָ֜ה מֵֽעֲשֹׂ֣תִֿי זֹ֗אֿתֿ הֲדַֿ֤ם הָֽאֲנָשִׁים֙ הַהֹֽלְכִֿ֣ים בְּנַפְֿשׁוֹתָ֔ם וְלֹ֥א אָבָֿ֖הֿ לִשְׁתּוֹתָֿ֑ם אֵ֣לֶּהֿ עָשׂ֔וּ שְׁלֹ֖שֶׁתֿ הַגִּבֹּרִֽים׃ס
[‏יח] וַֽאֲבִֿישַׁ֞י אֲחִ֣י׀ יוֹאָ֣בֿ בֶּן־צְרוּיָ֗הֿ ה֚וּא רֹ֣אֿשׁ השלש֔י וְהוּא֙ עוֹרֵ֣ר אֶתֿ־חֲנִית֔וֹ עַל־שְׁלֹ֥שׁ מֵא֖וֹתֿ חָלָ֑ל וְלוֹ־שֵׁ֖ם בַּשְּׁלֹשָֽׁהֿ׃
[‏יט] מִן־הַשְּׁלֹשָׁה֙ הֲכִֿ֣י נִכְֿבָּ֔דֿ וַיְהִ֥י לָהֶ֖ם לְשָׂ֑ר וְעַדֿ־הַשְּׁלֹשָׁ֖הֿ לֹא־בָֽֿא׃ס
[‏כ] וּבְֿנָיָ֨הוּ בֶֿן־יְהֽוֹיָדָֿ֧ע בֶּן־אִֽישׁ־ח֛י רַבֿ־פְּעָלִ֖ים מִֽקַּבְֿצְאֵ֑ל ה֣וּא הִכָּ֗הֿ אֵ֣תֿ שְׁנֵ֤י אֲרִאֵל֙ מוֹאָ֔בֿ וְ֠הוּא יָרַ֞דֿ וְהִכָּ֧הֿ אֶתֿ־האר֛יה בְּתֿ֥וֹךְֿ הַבֹּ֖אר בְּי֥וֹם הַשָּֽׁלֶגֿ׃
[‏כא] וְה֣וּא הִכָּה֩ אֶתֿ־אִ֨ישׁ מִצְרִ֜י א֣שר מַרְאֶ֗הֿ וּבְֿיַ֤דֿ הַמִּצְרִי֙ חֲנִ֔יתֿ וַיֵּ֥רֶדֿ אֵלָ֖יו בַּשָּׁ֑בֶֿט וַיִּגְֿזֹ֤ל אֶתֿ־הַֽחֲנִית֙ מִיַּ֣דֿ הַמִּצְרִ֔י וַיַּֽהַרְגֵֿ֖הוּ בַּֽחֲנִיתֽֿוֹ׃
[‏כב] אֵ֣לֶּהֿ עָשָׂ֔הֿ בְּנָיָ֖הוּ בֶּן־יְהֽוֹיָדָֿ֑ע וְלוֹ־שֵׁ֖ם בִּשְׁלֹשָׁ֥הֿ הַגִּבֹּרִֽים׃
[‏כג] מִן־הַשְּׁלֹשִׁ֣ים נִכְֿבָּ֔דֿ וְאֶל־הַשְּׁלֹשָׁ֖הֿ לֹא־בָֿ֑א וַיְשִׂמֵ֥הוּ דָֿוִ֖דֿ אֶל־מִשְׁמַעְתּֽוֹ׃ס
[‏כד] עֲשָׂהֿאֵ֥ל אֲחִֽי־יוֹאָ֖בֿ בַּשְּׁלֹשִׁ֑ים אֶלְחָנָ֥ן בֶּן־דֹּדֿ֖וֹ בֵּ֥יתֿ לָֽחֶם׃ס
[‏כה] שַׁמָּה֙ הַֽחֲרֹדִ֔י אֱלִיקָ֖א הַֽחֲרֹדִֽֿי׃ס
[‏כו] חֶ֚לֶץ הַפַּלְטִ֔י עִירָ֥א בֶֿן־עִקֵּ֖שׁ הַתְּקוֹעִֽי׃ס
[‏כז] אֲבִֿיעֶ֙זֶר֙ הָֽעַנְּתֹֿתִ֔י מְבֻֿנַּ֖י הַחֻשָׁתִֽֿי׃ס
[‏כח] צַלְמוֹן֙ הָֽאֲחֹחִ֔י מַהְרַ֖י הַנְּטֹפָֿתִֽֿי׃ס
[‏כט] חֵ֥לֶבֿ בֶּֽן־בַּֽעֲנָ֖הֿ הַנְּטֹפָֿתִֿ֑י אִתַּי֙ בֶּן־רִיבַ֔י מִגִּבְֿעַ֖תֿ בְּנֵ֥י בִֿנְיָמִֽן׃ס
[‏ל] בְּנָיָ֙הוּ֙ פִּרְעָ֣תֹֿנִ֔י הִדַּ֖י מִנַּ֥חֲלֵי גָֽֿעַשׁ׃ס
[‏לא] אֲבִֽֿי־עַלְבֿוֹן֙ הָֽעַרְבָֿתִ֔י עַזְמָ֖וֶתֿ הַבַּרְחֻמִֽי׃ס
[‏לב] אֶלְיַחְבָּא֙ הַשַּׁ֣עַלְבֹֿנִ֔י בְּנֵ֥י יָשֵׁ֖ן יְהֽוֹנָתָֽֿן׃ס
[‏לג] שַׁמָּה֙ הַֽהֲרָרִ֔י אֲחִיאָ֥ם בֶּן־שָׁרָ֖ר הָאֿרָרִֽי׃ס
[‏לד] אֱלִיפֶֿ֥לֶט בֶּן־אֲחַסְבַּ֖י בֶּן־הַמַּֽעֲכָֿתִֿ֑י אֱלִיעָ֥ם בֶּן־אֲחִיתֹֿ֖פֶֿל הַגִּלֹנִֽי׃ס
[‏לה] חצרו֙ הַֽכַּרְמְלִ֔י פַּֽעֲרַ֖י הָֽאַרְבִּֽי׃ס
[‏לו] יִגְֿאָ֤ל בֶּן־נָתָֿן֙ מִצֹּבָ֔הֿ בָּנִ֖י הַגָּדִֽֿי׃ס
[‏לז] צֶ֖לֶק הָֽעַמֹּנִ֑י נַחְרַי֙ הַבְּאֵ֣רֹתִ֔י נש֕אי כְּלֵ֖י יוֹאָ֥בֿ בֶּן־צְרֻיָֽהֿ׃ס
[‏לח] עִירָא֙ הַיִּתְֿרִ֔י גָּרֵ֖בֿ הַיִּתְֿרִֽי׃ס
[‏לט] אֽוּרִיָּה֙ הַֽחִתִּ֔י כֹּ֖ל שְׁלֹשִׁ֥ים וְשִׁבְֿעָֽהֿ׃ס

פרק כד

[‏א] וַיֹּ֙סֶף֙ אַףֿ־יְהֹוָ֔ה לַֽחֲר֖וֹתֿ בְּיִשְׂרָאֵ֑ל וַיָּ֨סֶתֿ אֶתֿ־דָּוִ֤דֿ בָּהֶם֙ לֵאֿמֹ֔ר לֵ֛ךְֿ מְנֵ֥הֿ אֶתֿ־יִשְׂרָאֵ֖ל וְאֶתֿ־יְהוּדָֽֿהֿ׃
[‏ב] וַיֹּ֨אֿמֶר הַמֶּ֜לֶךְֿ אֶל־יוֹאָ֣בֿ׀ שַׂר־הַחַ֣יִל אֲשֶׁר־אִתּ֗וֹ שֽׁוּט־נָ֞א בְּכָֿל־שִׁבְֿטֵ֤י יִשְׂרָאֵל֙ מִדָּן֙ וְעַדֿ־בְּאֵ֣ר שֶׁ֔בַֿע וּפִֿקְדֿ֖וּ אֶתֿ־הָעָ֑ם וְיָ֣דַֿעְתִּ֔י אֵ֖תֿ מִסְפַּ֥ר הָעָֽם׃
[‏ג] וַיֹּ֨אֿמֶר יוֹאָ֜בֿ אֶל־הַמֶּ֗לֶךְֿ וְיוֹסֵ֣ףֿ יְהֹוָה֩ אֱלֹהֶ֨יךָֿ אֶל־הָעָ֜ם כָּהֵ֤ם׀ וְכָֿהֵם֙ מֵאָ֣הֿ פְֿעָמִ֔ים וְעֵינֵ֥י אֲדֹֿנִֽי־הַמֶּ֖לֶךְֿ רֹא֑וֹתֿ וַֽאֿדֹֿנִ֣י הַמֶּ֔לֶךְֿ לָ֥מָּהֿ חָפֵֿ֖ץ בַּדָּבָֿ֥ר הַזֶּֽהֿ׃
[‏ד] וַיֶּֽחֱזַ֤ק דְּבַֿר־הַמֶּ֙לֶךְ֙ אֶל־יוֹאָ֔בֿ וְעַ֖ל שָׂרֵ֣י הֶחָ֑יִל וַיֵּצֵ֨א יוֹאָ֜בֿ וְשָׂרֵ֤י הַחַ֙יִל֙ לִפְֿנֵ֣י הַמֶּ֔לֶךְֿ לִפְֿקֹ֥דֿ אֶתֿ־הָעָ֖ם אֶתֿ־יִשְׂרָאֵֽל׃
[‏ה] וַיַּֽעַבְֿר֖וּ אֶתֿ־הַיַּרְדֵּ֑ן וַיַּֽחֲנ֣וּ בַֽֿעֲרוֹעֵ֗ר יְמִ֥ין הָעִ֛יר אֲשֶׁ֛ר בְּתֽֿוֹךְֿ־הַנַּ֥חַל הַגָּ֖דֿ וְאֶל־יַעְזֵֽר׃
[‏ו] וַיָּבֹ֙אוּ֙ הַגִּלְעָ֔דָֿהֿ וְאֶל־אֶ֥רֶץ תַּחְתִּ֖ים חָדְֿשִׁ֑י וַיָּבֹ֙אוּ֙ דָּ֣נָהֿ יַּ֔עַן וְסָבִֿ֖יבֿ אֶל־צִידֽֿוֹן׃
[‏ז] וַיָּבֹ֨אוּ מִבְֿצַר־צֹ֔ר וְכָֿל־עָרֵ֥י הַֽחִוִּ֖י וְהַֽכְּנַֽעֲנִ֑י וַיֵּֽצְא֛וּ אֶל־נֶ֥גֶֿבֿ יְהוּדָֿ֖הֿ בְּאֵ֥ר שָֽׁבַֿע׃
[‏ח] וַיָּשֻׁ֖טוּ בְּכָֿל־הָאָ֑רֶץ וַיָּבֹ֜אוּ מִקְצֵ֨הֿ תִֿשְׁעָ֧הֿ חֳדָֿשִׁ֛ים וְעֶשְׂרִ֥ים י֖וֹם יְרֽוּשָׁלָֽ‍ִם׃
[‏ט] וַיִּתֵּ֥ן יוֹאָ֛בֿ אֶתֿ־מִסְפַּ֥ר מִפְֿקַדֿ־הָעָ֖ם אֶל־הַמֶּ֑לֶךְֿ וַתְּהִ֣י יִשְׂרָאֵ֡ל שְׁמֹנֶה֩ מֵא֨וֹתֿ אֶ֤לֶףֿ אִֽישׁ־חַ֙יִל֙ שֹׁ֣לֵֽףֿ חֶ֔רֶבֿ וְאִ֣ישׁ יְהוּדָ֔הֿ חֲמֵֽשׁ־מֵא֥וֹתֿ אֶ֖לֶףֿ אִֽישׁ׃
[‏י] וַיַּ֤ךְֿ לֵֽבֿ־דָּוִד֙ אֹת֔וֹ אַֽחֲרֵי־כֵֿ֖ן סָפַֿ֣ר אֶתֿ־הָעָ֑ם ס וַיֹּ֨אֿמֶר דָּוִ֜דֿ אֶל־יְהֹוָ֗ה חָטָ֤אֿתִֿי מְאֹד֙ אֲשֶׁ֣ר עָשִׂ֔יתִֿי וְעַתָּ֣הֿ יְהֹוָ֔ה הַֽעֲבֶֿר־נָא֙ אֶתֿ־עֲוֹ֣ן עַבְֿדְּךָ֔ כִּ֥י נִסְכַּ֖לְתִּי מְאֹֽדֿ׃
[‏יא] וַיָּ֥קָם דָּוִ֖דֿ בַּבֹּ֑קֶר ס וּדְֿבַֿר־יְהֹוָ֗ה הָיָה֙ אֶל־גָּ֣דֿ הַנָּבִ֔יא חֹזֵ֥הֿ דָֿוִ֖דֿ לֵאֿמֹֽר׃
[‏יב] הָל֞וֹךְֿ וְדִֿבַּרְתָּ֣ אֶל־דָּוִ֗דֿ כֹּ֚הֿ אָמַ֣ר יְהֹוָ֔ה שָׁלֹ֕שׁ אָֽנֹכִֿ֖י נוֹטֵ֣ל עָלֶ֑יךָֿ בְּחַר־לְךָֿ֥ אַֽחַתֿ־מֵהֶ֖ם וְאֶֽעֱשֶׂהֿ־לָּֽךְֿ׃
[‏יג] וַיָּבֹֿא־גָֿ֥דֿ אֶל־דָּוִ֖דֿ וַיַּגֶּדֿ־ל֑וֹ וַיֹּ֣אֿמֶר ל֡וֹ הֲתָֿבֿ֣וֹא לְךָֿ֣ שֶֽׁבַֿע שָׁנִ֣ים׀ רָעָ֣בֿ׀ בְּאַרְצֶ֡ךָֿ אִם־שְׁלֹשָׁ֣הֿ חֳ֠דָֿשִׁים נֻסְךָ֙ לִפְֿנֵֽי־צָרֶ֜יךָֿ וְה֣וּא רֹֽדְֿפֶ֗ךָֿ וְאִם־הֱ֠יוֹתֿ שְׁלֹ֨שֶׁתֿ יָמִ֥ים דֶּ֙בֶֿר֙ בְּאַרְצֶ֔ךָֿ עַתָּה֙ דַּ֣ע וּרְאֵ֔הֿ מָהֿ־אָשִׁ֥יבֿ שֹֽׁלְחִ֖י דָּבָֽֿר׃ס
[‏יד] וַיֹּ֧אֿמֶר דָּוִ֛דֿ אֶל־גָּ֖דֿ צַר־לִ֣י מְאֹ֑דֿ נִפְּלָהֿ־נָּ֤א בְֿיַדֿ־יְהֹוָה֙ כִּֽי־רַבִּ֣ים רחמ֔ו וּבְֿיַדֿ־אָדָֿ֖ם אַל־אֶפֹּֽלָהֿ׃
[‏טו] וַיִּתֵּ֨ן יְהֹוָ֥ה דֶּ֙בֶֿר֙ בְּיִשְׂרָאֵ֔ל מֵֽהַבֹּ֖קֶר וְעַדֿ־עֵ֣תֿ מוֹעֵ֑דֿ וַיָּ֣מָתֿ מִן־הָעָ֗ם מִדָּן֙ וְעַדֿ־בְּאֵ֣ר שֶׁ֔בַֿע שִׁבְֿעִ֥ים אֶ֖לֶףֿ אִֽישׁ׃
[‏טז] וַיִּשְׁלַח֩ יָד֨וֹ הַמַּלְאָ֥ךְֿ׀ יְרֽוּשָׁלַ‍ִם֘ לְשַֽׁחֲתָֿהּ֒ וַיִּנָּ֤חֶם יְהֹוָה֙ אֶל־הָ֣רָעָ֔הֿ וַ֠יֹּאֿמֶר לַמַּלְאָ֞ךְֿ הַמַּשְׁחִ֤יתֿ בָּעָם֙ רַ֔בֿ עַתָּ֖הֿ הֶ֣רֶףֿ יָדֶֿ֑ךָֿ וּמַלְאַ֤ךְֿ יְהֹוָה֙ הָיָ֔הֿ עִם־גֹּ֖רֶן הָאוֹרְנָהֿ הַיְבֻֿסִֽי׃ס
[‏יז] וַיֹּאֿמֶר֩ דָּוִ֨דֿ אֶל־יְהֹוָ֜ה בִּרְאֹתֿ֣וֹ׀ אֶֽתֿ־הַמַּלְאָ֣ךְֿ׀ הַמַּכֶּ֣הֿ בָֿעָ֗ם וַיֹּ֙אֿמֶר֙ הִנֵּ֨הֿ אָֽנֹכִֿ֤י חָטָ֙אֿתִֿי֙ וְאָֽנֹכִֿ֣י הֶֽעֱוֵ֔יתִֿי וְאֵ֥לֶּהֿ הַצֹּ֖אֿן מֶ֣הֿ עָשׂ֑וּ תְּהִ֨י נָ֥א יָֽדְֿךָֿ֛ בִּ֖י וּבְֿבֵֿ֥יתֿ אָבִֽֿי׃ס
[‏יח] וַיָּֽבֹֿא־גָֿ֥דֿ אֶל־דָּוִ֖דֿ בַּיּ֣וֹם הַה֑וּא וַיֹּ֣אֿמֶר ל֗וֹ עֲלֵה֙ הָקֵ֤ם לַֽיהֹוָה֙ מִזְבֵּ֔חַ בְּגֹֿ֖רֶן אָרָנְיָהֿ הַיְבֻֿסִֽי׃
[‏יט] וַיַּ֤עַל דָּוִד֙ כִּדְֿבַֿר־גָּ֔דֿ כַּֽאֲשֶׁ֖ר צִוָּ֥הֿ יְהֹוָֽה׃
[‏כ] וַיַּשְׁקֵ֣ףֿ אֲרַ֗וְנָהֿ וַיַּ֤רְא אֶתֿ־הַמֶּ֙לֶךְ֙ וְאֶתֿ־עֲבָֿדָ֔יו עֹֽבְֿרִ֖ים עָלָ֑יו וַיֵּצֵ֣א אֲרַ֔וְנָהֿ וַיִּשְׁתַּ֧חוּ לַמֶּ֛לֶךְֿ אַפָּ֖יו אָֽרְצָהֿ׃
[‏כא] וַיֹּ֣אֿמֶר אֲרַ֔וְנָהֿ מַדּ֛וּעַ בָּ֥א אֲדֹֿנִֽי־הַמֶּ֖לֶךְֿ אֶל־עַבְֿדּ֑וֹ וַיֹּ֨אֿמֶר דָּוִ֜דֿ לִקְנ֧וֹתֿ מֵֽעִמְּךָֿ֣ אֶתֿ־הַגֹּ֗רֶן לִבְֿנ֤וֹתֿ מִזְבֵּ֙חַ֙ לַֽיהֹוָ֔ה וְתֵֿעָצַ֥ר הַמַּגֵּפָֿ֖הֿ מֵעַ֥ל הָעָֽם׃
[‏כב] וַיֹּ֤אֿמֶר אֲרַוְנָה֙ אֶל־דָּוִ֔דֿ יִקַּ֥ח וְיַ֛עַל אֲדֹֿנִ֥י הַמֶּ֖לֶךְֿ הַטּ֣וֹבֿ בעינ֑ו רְאֵה֙ הַבָּקָ֣ר לָֽעֹלָ֔הֿ וְהַמֹּֽרִגִּ֛ים וּכְֿלֵ֥י הַבָּקָ֖ר לָֽעֵצִֽים׃
[‏כג] הַכֹּ֗ל נָתַֿ֛ן אֲרַ֥וְנָהֿ הַמֶּ֖לֶךְֿ לַמֶּ֑לֶךְֿ וַיֹּ֤אֿמֶר אֲרַ֙וְנָה֙ אֶל־הַמֶּ֔לֶךְֿ יְהֹוָ֥ה אֱלֹהֶ֖יךָֿ יִרְצֶֽךָֿ׃
[‏כד] וַיֹּ֨אֿמֶר הַמֶּ֜לֶךְֿ אֶל־אֲרַ֗וְנָהֿ לֹ֤א כִּֽי־קָנ֨וֹ אֶקְנֶ֤הֿ מֵאֽוֹתְֿךָ֙ בִּמְחִ֔יר וְל֧אֺ אַֽעֲלֶ֛הֿ לַֽיהֹוָ֥ה אֱלֹהַ֖י עֹל֣וֹתֿ חִנָּ֑ם וַיִּ֨קֶן דָּוִ֤דֿ אֶתֿ־הַגֹּ֙רֶן֙ וְאֶתֿ־הַבָּקָ֔ר בְּכֶֿ֖סֶףֿ שְׁקָלִ֥ים חֲמִשִּֽׁים׃
[‏כה] וַיִּבֶֿן֩ שָׁ֨ם דָּוִ֤דֿ מִזְבֵּ֙חַ֙ לַֽיהֹוָ֔ה וַיַּ֥עַל עֹל֖וֹתֿ וּשְׁלָמִ֑ים וַיֵּֽעָתֵֿ֤ר יְהֹוָה֙ לָאָ֔רֶץ וַתֵּֽעָצַ֥ר הַמַּגֵּפָֿ֖הֿ מֵעַ֥ל יִשְׂרָאֵֽל׃
