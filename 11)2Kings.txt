מלכים ב

פרק א
[‏א] וַיִּפְֿשַׁ֤ע מוֹאָב֙ בְּיִשְׂרָאֵ֔ל אַֽחֲרֵ֖י מ֥וֹתֿ אַחְאָֽבֿ׃
[‏ב] וַיִּפֹּ֨ל אֲחַזְיָ֜הֿ בְּעַ֣דֿ הַשְּׂבָֿכָ֗הֿ בַּֽעֲלִיָּתֿ֛וֹ אֲשֶׁ֥ר בְּשֹֽׁמְר֖וֹן וַיָּ֑חַל וַיִּשְׁלַ֣ח מַלְאָכִ֔ים וַיֹּ֤אֿמֶר אֲלֵהֶם֙ לְכֿ֣וּ דִֿרְשׁ֗וּ בְּבַֿ֤עַל זְבֿוּב֙ אֱלֹהֵ֣י עֶקְר֔וֹן אִם־אֶחְיֶ֖הֿ מֵֽחֳלִ֥י זֶֽהֿ׃ס
[‏ג] וּמַלְאַ֣ךְֿ יְהֹוָ֗ה דִּבֶּר֙ אֶל־אֵֽלִיָּ֣הֿ הַתִּשְׁבִּ֔י ק֣וּם עֲלֵ֔הֿ לִקְרַ֖אֿתֿ מַלְאֲכֵֿ֣י מֶֽלֶךְֿ־שֹֽׁמְר֑וֹן וְדַֿבֵּ֣ר אֲלֵהֶ֔ם הֲֽמִבְּלִ֤י אֵֽין־אֱלֹהִים֙ בְּיִשְׂרָאֵ֔ל אַתֶּם֙ הֹֽלְכִ֔ים לִדְֿרֹ֕שׁ בְּבַֿ֥עַל זְבֿ֖וּבֿ אֱלֹהֵ֥י עֶקְרֽוֹן׃
[‏ד] וְלָכֵֿן֙ כֹּֽהֿ־אָמַ֣ר יְהֹוָ֔ה הַמִּטָּ֞הֿ אֲשֶׁר־עָלִ֥יתָֿ שָּׁ֛ם לֹֽא־תֵֿרֵ֥דֿ מִמֶּ֖נָּהֿ כִּ֣י מ֣וֹתֿ תָּמ֑וּתֿ וַיֵּ֖לֶךְֿ אֵֽלִיָּֽהֿ׃
[‏ה] וַיָּשׁ֥וּבֿוּ הַמַּלְאָכִֿ֖ים אֵלָ֑יו וַיֹּ֥אֿמֶר אֲלֵיהֶ֖ם מַהֿ־זֶּ֥הֿ שַׁבְֿתֶּֽם׃
[‏ו] וַיֹּֽאֿמְר֨וּ אֵלָ֜יו אִ֣ישׁ׀ עָלָ֣הֿ לִקְרָאֿתֵ֗נוּ וַיֹּ֣אֿמֶר אֵלֵינוּ֘ לְכֿ֣וּ שׁוּבֿוּ֘ אֶל־הַמֶּ֣לֶךְֿ אֲשֶׁר־שָׁלַ֣ח אֶתְֿכֶֿם֒ וְדִֿבַּרְתֶּ֣ם אֵלָ֗יו כֹּ֚הֿ אָמַ֣ר יְהֹוָ֔ה הֲֽמִבְּלִ֤י אֵֽין־אֱלֹהִים֙ בְּיִשְׂרָאֵ֔ל אַתָּ֣הֿ שֹׁלֵ֔חַ לִדְֿרֹ֕שׁ בְּבַֿ֥עַל זְבֿ֖וּבֿ אֱלֹהֵ֣י עֶקְר֑וֹן לָ֠כֵֿן הַמִּטָּ֞הֿ אֲשֶׁר־עָלִ֥יתָֿ שָּׁ֛ם לֹֽא־תֵֿרֵ֥דֿ מִמֶּ֖נָּהֿ כִּי־מ֥וֹתֿ תָּמֽוּתֿ׃
[‏ז] וַיְדַֿבֵּ֣ר אֲלֵהֶ֔ם מֶ֚הֿ מִשְׁפַּ֣ט הָאִ֔ישׁ אֲשֶׁ֥ר עָלָ֖הֿ לִקְרַאֿתְֿכֶֿ֑ם וַיְדַֿבֵּ֣ר אֲלֵיכֶ֔ם אֶתֿ־הַדְּבָֿרִ֖ים הָאֵֽלֶּהֿ׃
[‏ח] וַיֹּֽאֿמְר֣וּ אֵלָ֗יו אּ֚ישׁ בַּ֣עַל שֵׂעָ֔ר וְאֵז֥וֹר ע֖וֹר אָז֣וּר בְּמָתְֿנָ֑יו וַיֹּאֿמַ֕ר אֵֽלִיָּ֥הֿ הַתִּשְׁבִּ֖י הֽוּא׃
[‏ט] וַיִּשְׁלַ֥ח אֵלָ֛יו שַׂר־חֲמִשִּׁ֖ים וַֽחֲמִשָּׁ֑יו וַיַּ֣עַל אֵלָ֗יו וְהִנֵּה֙ יֹשֵׁב֙ עַל־רֹ֣אֿשׁ הָהָ֔ר וַיְדַֿבֵּ֣ר אֵלָ֔יו אּ֚ישׁ הָֽאֱלֹהִ֔ים הַמֶּ֥לֶךְֿ דִּבֶּ֖ר רֵֽדָֿהֿ׃
[‏י] וַיַּֽעֲנֶ֣הֿ אֵֽלִיָּ֗הוּ וַיְדַֿבֵּר֘ אֶל־שַׂ֣ר הַֽחֲמִשִּׁים֒ וְאִם־אִ֤ישׁ אֱלֹהִים֙ אָ֔נִי תֵּ֤רֶדֿ אֵשׁ֙ מִן־הַשָּׁמַ֔יִם וְתֹֿאֿכַֿ֥ל אֹֽתְֿךָֿ֖ וְאֶתֿ־חֲמִשֶּׁ֑יךָֿ וַתֵּ֤רֶדֿ אֵשׁ֙ מִן־הַשָּׁמַ֔יִם וַתֹּ֥אֿכַֿל אֹתֿ֖וֹ וְאֶתֿ־חֲמִשָּֽׁיו׃
[‏יא] וַיָּ֜שָׁבֿ וַיִּשְׁלַ֥ח אֵלָ֛יו שַׂר־חֲמִשִּׁ֥ים אַחֵ֖ר וַֽחֲמִשָּׁ֑יו וַיַּ֙עַן֙ וַיְדַֿבֵּ֣ר אֵלָ֔יו אּ֚ישׁ הָֽאֱלֹהִ֔ים כֹּֽהֿ־אָמַ֥ר הַמֶּ֖לֶךְֿ מְהֵרָ֥הֿ רֵֽדָֿהֿ׃
[‏יב] וַיַּ֣עַן אֵֽלִיָּה֘ וַיְדַֿבֵּ֣ר אֲלֵיהֶם֒ אִם־אִ֤ישׁ הָֽאֱלֹהִים֙ אָ֔נִי תֵּ֤רֶדֿ אֵשׁ֙ מִן־הַשָּׁמַ֔יִם וְתֹֿאֿכַֿ֥ל אֹֽתְֿךָֿ֖ וְאֶתֿ־חֲמִשֶּׁ֑יךָֿ וַתֵּ֤רֶדֿ אֵֽשׁ־אֱלֹהִים֙ מִן־הַשָּׁמַ֔יִם וַתֹּ֥אֿכַֿל אֹתֿ֖וֹ וְאֶתֿ־חֲמִשָּֽׁיו׃
[‏יג] וַיָּ֗שָׁבֿ וַיִּשְׁלַ֛ח שַׂר־חֲמִשִּׁ֥ים שְׁלִשִׁ֖ים וַֽחֲמִשָּׁ֑יו וַיַּ֡עַל וַיָּבֹֿא֩ שַׂר־הַֽחֲמִשִּׁ֨ים הַשְּׁלִישִׁ֜י וַיִּכְֿרַ֥ע עַל־בִּרְכָּ֣יו׀ לְנֶ֣גֶֿדֿ אֵֽלִיָּ֗הוּ וַיִּתְֿחַנֵּ֤ן אֵלָיו֙ וַיְדַֿבֵּ֣ר אֵלָ֔יו אּ֚ישׁ הָֽאֱלֹהִ֔ים תִּֽיקַר־נָ֣א נַפְֿשִׁ֗י וְנֶ֨פֶֿשׁ עֲבָֿדֶֿ֥יךָֿ אֵ֛לֶּהֿ חֲמִשִּׁ֖ים בְּעֵינֶֽיךָֿ׃
[‏יד] הִ֠נֵּהֿ יָ֤רְדָֿהֿ אֵשׁ֙ מִן־הַשָּׁמַ֔יִם וַ֠תֹּאֿכַֿל אֶתֿ־שְׁנֵ֞י שָׂרֵ֧י הַֽחֲמִשִּׁ֛ים הָרִֽאֿשֹׁנִ֖ים וְאֶתֿ־חֲמִשֵּׁיהֶ֑ם וְעַתָּ֕הֿ תִּיקַ֥ר נַפְֿשִׁ֖י בְּעֵינֶֽיךָֿ׃ס
[‏טו] וַיְדַֿבֵּ֞ר מַלְאַ֤ךְֿ יְהֹוָה֙ אֶל־אֵ֣לִיָּ֔הוּ רֵ֣דֿ אוֹת֔וֹ אַל־תִּירָ֖א מִפָּנָ֑יו וַיָּ֛קָם וַיֵּ֥רֶדֿ אוֹתֿ֖וֹ אֶל־הַמֶּֽלֶךְֿ׃
[‏טז] וַיְדַֿבֵּ֨ר אֵלָ֜יו כֹּֽהֿ־אָמַ֣ר יְהֹוָ֗ה יַ֜עַן אֲשֶׁר־שָׁלַ֣חְתָּ מַלְאָכִֿים֘ לִדְֿרֹשׁ֘ בְּבַֿ֣עַל זְבֿוּב֘ אֱלֹהֵ֣י עֶקְרוֹן֒ הֲֽמִבְּלִ֤י אֵֽין־אֱלֹהִים֙ בְּיִשְׂרָאֵ֔ל לִדְֿרֹ֖שׁ בִּדְֿבָֿר֑וֹ לָ֠כֵֿן הַמִּטָּ֞הֿ אֲשֶׁר־עָלִ֥יתָֿ שָּׁ֛ם לֹֽא־תֵֿרֵ֥דֿ מִמֶּ֖נָּהֿ כִּי־מ֥וֹתֿ תָּמֽוּתֿ׃
[‏יז] וַיָּ֜מָתֿ כִּדְֿבַֿ֥ר יְהֹוָ֣ה׀ אֲשֶׁר־דִּבֶּ֣ר אֵֽלִיָּ֗הוּ וַיִּמְלֹ֤ךְֿ יְהוֹרָם֙ תַּחְתָּ֔יו ס בִּשְׁנַ֣תֿ שְׁתַּ֔יִם לִיהוֹרָ֥ם בֶּן־יְהֽוֹשָׁפָֿ֖ט מֶ֣לֶךְֿ יְהוּדָֿ֑הֿ כִּ֛י לֹֽא־הָ֥יָהֿ ל֖וֹ בֵּֽן׃
[‏יח] וְיֶ֛תֶֿר דִּבְֿרֵ֥י אֲחַזְיָ֖הוּ אֲשֶׁ֣ר עָשָׂ֑הֿ הֲלֽוֹא־הֵ֣מָּהֿ כְֿתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃פ

פרק ב
[‏א] וַיְהִ֗י בְּהַֽעֲל֤וֹתֿ יְהֹוָה֙ אֶתֿ־אֵ֣לִיָּ֔הוּ בַּֽסְעָרָ֖הֿ הַשָּׁמָ֑יִם וַיֵּ֧לֶךְֿ אֵֽלִיָּ֛הוּ וֶֽאֱלִישָׁ֖ע מִן־הַגִּלְגָּֽל׃
[‏ב] וַיֹּאֿמֶר֩ אֵֽלִיָּ֨הוּ אֶל־אֱלִישָׁ֜ע שֵֽׁבֿ־נָ֣א פֹ֗הֿ כִּ֤י יְהֹוָה֙ שְׁלָחַ֣נִי עַדֿ־בֵּֽיתֿ־אֵ֔ל וַיֹּ֣אֿמֶר אֱלִישָׁ֔ע חַי־יְהֹוָ֥ה וְחֵֽי־נַפְֿשְׁךָֿ֖ אִם־אֶֽעֶזְבֶֿ֑ךָּ וַיֵּֽרְדֿ֖וּ בֵּֽיתֿ־אֵֽל׃
[‏ג] וַיֵּֽצְא֨וּ בְֿנֵֽי־הַנְּבִֿיאִ֥ים אֲשֶׁר־בֵּֽיתֿ־אֵל֘ אֶל־אֱלִישָׁע֒ וַיֹּֽאֿמְר֣וּ אֵלָ֔יו הֲיָדַ֕עְתָּ כִּ֣י הַיּ֗וֹם יְהֹוָ֛ה לֹקֵ֥חַ אֶתֿ־אֲדֹֿנֶ֖יךָֿ מֵעַ֣ל רֹאֿשֶׁ֑ךָֿ וַיֹּ֛אֿמֶר גַּם־אֲנִ֥י יָדַֿ֖עְתִּי הֶֽחֱשֽׁוּ׃
[‏ד] וַיֹּאֿמֶר֩ ל֨וֹ אֵֽלִיָּ֜הוּ אֱלִישָׁ֣ע׀ שֵֽׁבֿ־נָ֣א פֹ֗הֿ כִּ֤י יְהֹוָה֙ שְׁלָחַ֣נִי יְרִיח֔וֹ וַיֹּ֕אֿמֶר חַי־יְהֹוָ֥ה וְחֵֽי־נַפְֿשְׁךָֿ֖ אִם־אֶֽעֶזְבֶֿ֑ךָּ וַיָּבֹֿ֖אוּ יְרִיחֽוֹ׃
[‏ה] וַיִּגְּשׁ֨וּ בְֿנֵֽי־הַנְּבִֿיאִ֥ים אֲשֶׁר־בִּֽירִיחוֹ֘ אֶל־אֱלִישָׁע֒ וַיֹּֽאֿמְר֣וּ אֵלָ֔יו הֲיָדַ֕עְתָּ כִּ֣י הַיּ֗וֹם יְהֹוָ֛ה לֹקֵ֥חַ אֶתֿ־אֲדֹֿנֶ֖יךָֿ מֵעַ֣ל רֹאֿשֶׁ֑ךָֿ וַיֹּ֛אֿמֶר גַּם־אֲנִ֥י יָדַֿ֖עְתִּי הֶֽחֱשֽׁוּ׃
[‏ו] וַיֹּאֿמֶר֩ ל֨וֹ אֵֽלִיָּ֜הוּ שֵֽׁבֿ־נָ֣א פֹ֗הֿ כִּ֤י יְהֹוָה֙ שְׁלָחַ֣נִי הַיַּרְדֵּ֔נָהֿ וַיֹּ֕אֿמֶר חַי־יְהֹוָ֥ה וְחֵֽי־נַפְֿשְׁךָֿ֖ אִם־אֶֽעֶזְבֶֿ֑ךָּ וַיֵּֽלְכֿ֖וּ שְׁנֵיהֶֽם׃
[‏ז] וַֽחֲמִשִּׁ֨ים אִ֜ישׁ מִבְּנֵ֤י הַנְּבִֿיאִים֙ הָֽלְכ֔וּ וַיַּֽעַמְדֿ֥וּ מִנֶּ֖גֶֿדֿ מֵֽרָח֑וֹק וּשְׁנֵיהֶ֖ם עָֽמְדֿ֥וּ עַל־הַיַּרְדֵּֽן׃
[‏ח] וַיִּקַּח֩ אֵֽלִיָּ֨הוּ אֶתֿ־אַדַּרְתּ֤וֹ וַיִּגְֿלֹם֙ וַיַּכֶּ֣הֿ אֶתֿ־הַמַּ֔יִם וַיֵּחָצ֖וּ הֵ֣נָּהֿ וָהֵ֑נָּהֿ וַיַּֽעַבְֿר֥וּ שְׁנֵיהֶ֖ם בֶּחָֽרָבָֽֿהֿ׃
[‏ט] וַיְהִ֣י כְֿעָבְֿרָ֗ם וְאֵ֨לִיָּ֜הוּ אָמַ֤ר אֶל־אֱלִישָׁע֙ שְׁאַל֙ מָ֣הֿ אֶֽעֱשֶׂהֿ־לָּ֔ךְֿ בְּטֶ֖רֶם אֶלָּקַ֣ח מֵֽעִמָּ֑ךְֿ וַיֹּ֣אֿמֶר אֱלִישָׁ֔ע וִֽיהִי־נָ֛א פִּֽי־שְׁנַ֥יִם בְּרֽוּחֲךָֿ֖ אֵלָֽי׃
[‏י] וַיֹּ֖אֿמֶר הִקְשִׁ֣יתָֿ לִשְׁא֑וֹל אִם־תִּרְאֶ֨הֿ אֹתִ֜י לֻקָּ֤ח מֵֽאִתָּךְ֙ יְהִֽי־לְךָֿ֣ כֵ֔ן וְאִם־אַ֖יִן לֹ֥א יִֽהְיֶֽהֿ׃
[‏יא] וַיְהִ֗י הֵ֣מָּהֿ הֹֽלְכִֿ֤ים הָלוֹךְ֙ וְדַֿבֵּ֔ר וְהִנֵּ֤הֿ רֶֽכֶֿבֿ־אֵשׁ֙ וְס֣וּסֵי אֵ֔שׁ וַיַּפְֿרִ֖דֿוּ בֵּ֣ין שְׁנֵיהֶ֑ם וַיַּ֙עַל֙ אֵ֣לִיָּ֔הוּ בַּֽסְּעָרָ֖הֿ הַשָּׁמָֽיִם׃
[‏יב] וֶֽאֱלִישָׁ֣ע רֹאֶ֗הֿ וְה֤וּא מְצַעֵק֙ אָבִֿ֣י׀ אָבִ֗י רֶ֤כֶֿבֿ יִשְׂרָאֵל֙ וּפָֿ֣רָשָׁ֔יו וְלֹ֥א רָאָ֖הוּ ע֑וֹדֿ וַיַּֽחֲזֵק֙ בִּבְֿגָֿדָ֔יו וַיִּקְרָעֵ֖ם לִשְׁנַ֥יִם קְרָעִֽים׃
[‏יג] וַיָּ֙רֶם֙ אֶתֿ־אַדֶּ֣רֶתֿ אֵֽלִיָּ֔הוּ אֲשֶׁ֥ר נָֽפְֿלָ֖הֿ מֵֽעָלָ֑יו וַיָּ֥שָׁבֿ וַֽיַּֽעֲמֹ֖דֿ עַל־שְׂפַֿ֥תֿ הַיַּרְדֵּֽן׃
[‏יד] וַיִּקַּח֩ אֶתֿ־אַדֶּ֨רֶתֿ אֵֽלִיָּ֜הוּ אֲשֶׁר־נָֽפְֿלָ֤הֿ מֵֽעָלָיו֙ וַיַּכֶּ֣הֿ אֶתֿ־הַמַּ֔יִם וַיֹּאֿמַ֕ר אַיֵּ֕הֿ יְהֹוָ֖ה אֱלֹהֵ֣י אֵֽלִיָּ֑הוּ אַףֿ־ה֣וּא׀ וַיַּכֶּ֣הֿ אֶתֿ־הַמַּ֗יִם וַיֵּֽחָצוּ֙ הֵ֣נָּהֿ וָהֵ֔נָּהֿ וַֽיַּֽעֲבֹֿ֖ר אֱלִישָֽׁע׃
[‏טו] וַיִּרְאֻ֨הוּ בְֿנֵֽי־הַנְּבִֿיאִ֤ים אֲשֶׁר־בִּֽירִיחוֹ֙ מִנֶּ֔גֶֿדֿ וַיֹּ֣אֿמְר֔וּ נָ֛חָהֿ ר֥וּחַ אֵֽלִיָּ֖הוּ עַל־אֱלִישָׁ֑ע וַיָּבֹ֙אוּ֙ לִקְרָאֿת֔וֹ וַיִּשְׁתַּֽחֲווּ־ל֖וֹ אָֽרְצָהֿ׃
[‏טז] וַיֹּֽאֿמְר֣וּ אֵלָ֡יו הִנֵּהֿ־נָ֣א יֵֽשׁ־אֶתֿ־עֲבָֿדֶֿיךָ֩ חֲמִשִּׁ֨ים אֲנָשִׁ֜ים בְּנֵֽי־חַ֗יִל יֵ֣לְכֿוּ נָא֘ וִֽיבַֿקְשׁ֣וּ אֶתֿ־אֲדֹֿנֶיךָ֒ פֶּן־נְשָׂאוֹ֙ ר֣וּחַ יְהֹוָ֔ה וַיַּשְׁלִכֵ֙הוּ֙ בְּאַחַ֣דֿ הֶֽהָרִ֔ים א֖וֹ בְּאַחַ֣תֿ הַגְּיָאוֹתֿ וַיֹּ֖אֿמֶר לֹ֥א תִֿשְׁלָֽחוּ׃
[‏יז] וַיִּפְֿצְרוּ־בֿ֥וֹ עַדֿ־בֹּ֖שׁ וַיֹּ֣אֿמֶר שְׁלָ֑חוּ וַֽיִּשְׁלְחוּ֙ חֲמִשִּׁ֣ים אִ֔ישׁ וַיְבַֿקְשׁ֥וּ שְׁלֹשָֽׁהֿ־יָמִ֖ים וְלֹ֥א מְצָאֻֽהוּ׃
[‏יח] וַיָּשֻׁ֣בֿוּ אֵלָ֔יו וְה֖וּא יֹשֵׁ֣בֿ בִּֽירִיח֑וֹ וַיֹּ֣אֿמֶר אֲלֵהֶ֔ם הֲלֽוֹא־אָמַ֥רְתִּי אֲלֵיכֶֿ֖ם אַל־תֵּלֵֽכֿוּ׃
[‏יט] וַיֹּ֨אֿמְר֜וּ אַנְשֵׁ֤י הָעִיר֙ אֶל־אֱלִישָׁ֔ע הִנֵּהֿ־נָ֞א מוֹשַׁ֤בֿ הָעִיר֙ ט֔וֹבֿ כַּֽאֲשֶׁ֥ר אֲדֹֿנִ֖י רֹאֶ֑הֿ וְהַמַּ֥יִם רָעִ֖ים וְהָאָ֥רֶץ מְשַׁכָּֽלֶתֿ׃
[‏כ] וַיֹּ֗אֿמֶר קְחוּ־לִי֙ צְלֹחִ֣יתֿ חֲדָֿשָׁ֔הֿ וְשִׂ֥ימוּ שָׁ֖ם מֶ֑לַח וַיִּקְח֖וּ אֵלָֽיו׃
[‏כא] וַיֵּצֵא֙ אֶל־מוֹצָ֣א הַמַּ֔יִם וַיַּשְׁלֶךְֿ־שָׁ֖ם מֶ֑לַח וַיֹּ֜אֿמֶר כֹּֽהֿ־אָמַ֣ר יְהֹוָ֗ה רִפִּ֙אֿתִֿי֙ לַמַּ֣יִם הָאֵ֔לֶּהֿ לֹא־יִֽהְיֶ֥הֿ מִשָּׁ֛ם ע֖וֹדֿ מָ֥וֶתֿ וּמְשַׁכָּֽלֶתֿ׃
[‏כב] וַיֵּרָפֿ֣וּ הַמַּ֔יִם עַ֖דֿ הַיּ֣וֹם הַזֶּ֑הֿ כִּדְֿבַֿ֥ר אֱלִישָׁ֖ע אֲשֶׁ֥ר דִּבֵּֽר׃ס
[‏כג] וַיַּ֥עַל מִשָּׁ֖ם בֵּֽיתֿ־אֵ֑ל וְה֣וּא׀ עֹלֶ֣הֿ בַֿדֶּ֗רֶךְֿ וּנְעָרִ֤ים קְטַנִּים֙ יָֽצְא֣וּ מִן־הָעִ֔יר וַיִּתְֿקַלְּסוּ־בֿוֹ֙ וַיֹּ֣אֿמְרוּ ל֔וֹ עֲלֵ֥הֿ קֵרֵ֖חַ עֲלֵ֥הֿ קֵרֵֽחַ׃
[‏כד] וַיִּ֤פֶֿן אַֽחֲרָיו֙ וַיִּרְאֵ֔ם וַֽיְקַלְלֵ֖ם בְּשֵׁ֣ם יְהֹוָ֑ה וַתֵּצֶ֨אֿנָהֿ שְׁתַּ֤יִם דֻּבִּים֙ מִן־הַיַּ֔עַר וַתְּבַֿקַּ֣עְנָהֿ מֵהֶ֔ם אַרְבָּעִ֥ים וּשְׁנֵ֖י יְלָדִֽֿים׃
[‏כה] וַיֵּ֥לֶךְֿ מִשָּׁ֖ם אֶל־הַ֣ר הַכַּרְמֶ֑ל וּמִשָּׁ֖ם שָׁ֥בֿ שֹֽׁמְרֽוֹן׃ס

פרק ג
[‏א] וִֽיהוֹרָ֣ם בֶּן־אַחְאָ֗בֿ מָלַ֤ךְֿ עַל־יִשְׂרָאֵל֙ בְּשֹׁ֣מְר֔וֹן בִּשְׁנַת֙ שְׁמֹנֶ֣הֿ עֶשְׂרֵ֔הֿ לִיהוֹשָׁפָֿ֖ט מֶ֣לֶךְֿ יְהוּדָֿ֑הֿ וַיִּמְלֹ֖ךְֿ שְׁתֵּֽים־עֶשְׂרֵ֥הֿ שָׁנָֽהֿ׃
[‏ב] וַיַּֽעֲשֶׂ֤הֿ הָרַע֙ בְּעֵינֵ֣י יְהֹוָ֔ה רַ֕ק לֹ֥א כְֿאָבִֿ֖יו וּכְֿאִמּ֑וֹ וַיָּ֙סַר֙ אֶתֿ־מַצְּבַֿ֣תֿ הַבַּ֔עַל אֲשֶׁ֥ר עָשָׂ֖הֿ אָבִֽֿיו׃
[‏ג] רַ֠ק בְּחַטֹּ֞אֿותֿ יָֽרָבְֿעָ֧ם בֶּֽן־נְבָֿ֛ט אֲשֶׁר־הֶֽחֱטִ֥יא אֶתֿ־יִשְׂרָאֵ֖ל דָּבֵֿ֑ק לֹא־סָ֖ר מִמֶּֽנָּהֿ׃ס
[‏ד] וּמֵישַׁ֥ע מֶֽלֶךְֿ־מוֹאָ֖בֿ הָיָ֣הֿ נֹקֵ֑דֿ וְהֵשִׁ֤יבֿ לְמֶֽלֶךְֿ־יִשְׂרָאֵל֙ מֵֽאָהֿ־אֶ֣לֶףֿ כָּרִ֔ים וּמֵ֥אָהֿ אֶ֖לֶףֿ אֵילִ֥ים צָֽמֶר׃
[‏ה] וַיְהִ֖י כְּמ֣וֹתֿ אַחְאָ֑בֿ וַיִּפְֿשַׁ֥ע מֶֽלֶךְֿ־מוֹאָ֖בֿ בְּמֶ֥לֶךְֿ יִשְׂרָאֵֽל׃
[‏ו] וַיֵּצֵ֞א הַמֶּ֧לֶךְֿ יְהוֹרָ֛ם בַּיּ֥וֹם הַה֖וּא מִשֹּֽׁמְר֑וֹן וַיִּפְֿקֹ֖דֿ אֶתֿ־כָּל־יִשְׂרָאֵֽל׃
[‏ז] וַיֵּ֡לֶךְֿ וַיִּשְׁלַח֩ אֶל־יְהֽוֹשָׁפָ֨ט מֶֽלֶךְֿ־יְהוּדָ֜הֿ לֵאֿמֹ֗ר מֶ֤לֶךְֿ מוֹאָב֙ פָּשַׁ֣ע בִּ֔י הֲתֵֿלֵ֥ךְֿ אִתִּ֛י אֶל־מוֹאָ֖בֿ לַמִּלְחָמָ֑הֿ וַיֹּ֣אֿמֶר אֶֽעֱלֶ֔הֿ כָּמ֧וֹנִי כָֿמ֛וֹךָֿ כְּעַמִּ֥י כְֿעַמֶּ֖ךָֿ כְּסוּסַ֥י כְּסוּסֶֽיךָֿ׃
[‏ח] וַיֹּ֕אֿמֶר אֵי־זֶ֥הֿ הַדֶּ֖רֶךְֿ נַֽעֲלֶ֑הֿ וַיֹּ֕אֿמֶר דֶּ֖רֶךְֿ מִדְֿבַּ֥ר אֱדֽֿוֹם׃
[‏ט] וַיֵּלֶךְ֩ מֶ֨לֶךְֿ יִשְׂרָאֵ֤ל וּמֶֽלֶךְֿ־יְהוּדָֿה֙ וּמֶ֣לֶךְֿ אֱד֔וֹם וַיָּסֹ֕בּוּ דֶּ֖רֶךְֿ שִׁבְֿעַ֣תֿ יָמִ֑ים וְלֹֽא־הָיָ֨הֿ מַ֧יִם ‍ֽלַמַּֽחֲנֶ֛הֿ וְלַבְּהֵמָ֖הֿ אֲשֶׁ֥ר בְּרַגְֿלֵיהֶֽם׃
[‏י] וַיֹּ֖אֿמֶר מֶ֣לֶךְֿ יִשְׂרָאֵ֑ל אֲהָ֕הּ כִּֽי־קָרָ֣א יְהֹוָ֗ה לִשְׁלֹ֙שֶׁת֙ הַמְּלָכִֿ֣ים הָאֵ֔לֶּהֿ לָתֵֿ֥תֿ אוֹתָֿ֖ם בְּיַדֿ־מוֹאָֽבֿ׃
[‏יא] וַיֹּ֣אֿמֶר יְהֽוֹשָׁפָ֗ט הַאֵ֨ין פֹּ֤הֿ נָבִֿיא֙ לַֽיהֹוָ֔ה וְנִדְֿרְשָׁ֥הֿ אֶתֿ־יְהֹוָ֖ה מֵֽאוֹתֿ֑וֹ וַ֠יַּעַן אֶחָ֞דֿ מֵֽעַבְֿדֵֿ֤י מֶֽלֶךְֿ־יִשְׂרָאֵל֙ וַיֹּ֔אֿמֶר פֹּ֚הֿ אֱלִישָׁ֣ע בֶּן־שָׁפָ֔ט אֲשֶׁר־יָ֥צַק מַ֖יִם עַל־יְדֵֿ֥י אֵֽלִיָּֽהוּ׃
[‏יב] וַיֹּ֙אֿמֶר֙ יְה֣וֹשָׁפָ֔ט יֵ֥שׁ אוֹתֿ֖וֹ דְּבַֿר־יְהֹוָ֑ה וַיֵּֽרְדֿ֣וּ אֵלָ֗יו מֶ֧לֶךְֿ יִשְׂרָאֵ֛ל וִֽיהוֹשָׁפָֿ֖ט וּמֶ֥לֶךְֿ אֱדֽֿוֹם׃
[‏יג] וַיֹּ֨אֿמֶר אֱלִישָׁ֜ע אֶל־מֶ֤לֶךְֿ יִשְׂרָאֵל֙ מַהֿ־לִּ֣י וָלָ֔ךְֿ לֵ֚ךְֿ אֶל־נְבִֿיאֵ֣י אָבִ֔יךָֿ וְאֶל־נְבִֿיאֵ֖י אִמֶּ֑ךָֿ וַיֹּ֤אֿמֶר לוֹ֙ מֶ֣לֶךְֿ יִשְׂרָאֵ֔ל אַ֗ל כִּֽי־קָרָ֤א יְהֹוָה֙ לִשְׁלֹ֙שֶׁת֙ הַמְּלָכִֿ֣ים הָאֵ֔לֶּהֿ לָתֵֿ֥תֿ אוֹתָֿ֖ם בְּיַדֿ־מוֹאָֽבֿ׃
[‏יד] וַיֹּ֣אֿמֶר אֱלִישָׁ֗ע חַי־יְהֹוָ֤ה צְבָֿאוֹת֙ אֲשֶׁ֣ר עָמַ֣דְֿתִּי לְפָֿנָ֔יו כִּ֗י לוּלֵ֛י פְּנֵ֛י יְהֽוֹשָׁפָֿ֥ט מֶֽלֶךְֿ־יְהוּדָֿ֖הֿ אֲנִ֣י נֹשֵׂ֑א אִם־אַבִּ֥יט אֵלֶ֖יךָֿ וְאִם־אֶרְאֶֽךָּ׃
[‏טו] וְעַתָּ֖הֿ קְחוּ־לִ֣י מְנַגֵּ֑ן וְהָיָה֙ כְּנַגֵּ֣ן הַֽמְנַגֵּ֔ן וַתְּהִ֥י עָלָ֖יו יַדֿ־יְהֹוָֽה׃
[‏טז] וַיֹּ֕אֿמֶר כֹּ֖הֿ אָמַ֣ר יְהֹוָ֑ה עָשֹׂ֛הֿ הַנַּ֥חַל הַזֶּ֖הֿ גֵּבִֿ֥ים׀ גֵּבִֽֿים׃
[‏יז] כִּי־כֹֿ֣הֿ׀ אָמַ֣ר יְהֹוָ֗ה לֹֽא־תִֿרְא֥וּ ר֙וּחַ֙ וְלֹֽא־תִֿרְא֣וּ גֶ֔שֶׁם וְהַנַּ֥חַל הַה֖וּא יִמָּ֣לֵא מָ֑יִם וּשְׁתִֿיתֶֿ֛ם אַתֶּ֥ם וּמִקְנֵיכֶֿ֖ם וּֽבְֿהֶמְתְּכֶֽֿם׃
[‏יח] וְנָקַ֥ל זֹ֖אֿתֿ בְּעֵינֵ֣י יְהֹוָ֑ה וְנָתַֿ֥ן אֶתֿ־מוֹאָ֖בֿ בְּיֶדְֿכֶֽֿם׃
[‏יט] וְהִכִּיתֶ֞ם כָּל־עִ֤יר מִבְֿצָר֙ וְכָֿל־עִ֣יר מִבְֿח֔וֹר וְכָֿל־עֵ֥ץ טוֹב֙ תַּפִּ֔ילוּ וְכָֿל־מַעְיְנֵי־מַ֖יִם תִּסְתֹּ֑מוּ וְכֹֿל֙ הַחֶלְקָ֣הֿ הַטּוֹבָ֔הֿ תַּכְֿאִ֖בֿוּ בָּֽאֲבָֿנִֽים׃
[‏כ] וַיְהִ֤י בַֿבֹּ֙קֶר֙ כַּֽעֲל֣וֹתֿ הַמִּנְחָ֔הֿ וְהִנֵּהֿ־מַ֥יִם בָּאִ֖ים מִדֶּ֣רֶךְֿ אֱדֿ֑וֹם וַתִּמָּלֵ֥א הָאָ֖רֶץ אֶתֿ־הַמָּֽיִם׃
[‏כא] וְכָֿל־מוֹאָב֙ שָֽׁמְע֔וּ כִּֽי־עָל֥וּ הַמְּלָכִֿ֖ים לְהִלָּ֣חֶם בָּ֑ם וַיִּצָּֽעֲק֗וּ מִכֹּ֨ל חֹגֵֿ֤ר חֲגֹֿרָה֙ וָמַ֔עְלָהֿ וַיַּֽעַמְדֿ֖וּ עַֽל־הַגְּבֽֿוּל׃
[‏כב] וַיַּשְׁכִּ֣ימוּ בַֿבֹּ֔קֶר וְהַשֶּׁ֖מֶשׁ זָֽרְחָ֣הֿ עַל־הַמָּ֑יִם וַיִּרְא֨וּ מוֹאָ֥בֿ מִנֶּ֛גֶֿדֿ אֶתֿ־הַמַּ֖יִם אֲדֻֿמִּ֥ים כַּדָּֽם׃
[‏כג] וַיֹּֽאֿמְרוּ֙ דָּ֣ם זֶ֔הֿ הָֽחֳרֵ֤בֿ נֶֽחֶרְבֿוּ֙ הַמְּלָכִ֔ים וַיַּכּ֖וּ אִ֣ישׁ אֶתֿ־רֵעֵ֑הוּ וְעַתָּ֥הֿ לַשָּׁלָ֖ל מוֹאָֽבֿ׃
[‏כד] וַיָּבֹֿאוּ֘ אֶל־מַֽחֲנֵ֣הֿ יִשְׂרָאֵל֒ וַיָּקֻ֤מוּ יִשְׂרָאֵל֙ וַיַּכּ֣וּ אֶתֿ־מוֹאָ֔בֿ וַיָּנֻ֖סוּ מִפְּנֵיהֶ֑ם וי֨בו־בָ֔הּ וְהַכּ֖וֹתֿ אֶתֿ־מוֹאָֽבֿ׃
[‏כה] וְהֶֽעָרִ֣ים יַֽהֲרֹ֡סוּ וְכָֿל־חֶלְקָ֣הֿ ט֠וֹבָֿהֿ יַשְׁלִ֨יכֿוּ אִֽישׁ־אַבְֿנ֜וֹ וּמִלְא֗וּהָ וְכָֿל־מַעְיַן־מַ֤יִם יִסְתֹּמוּ֙ וְכָֿל־עֵֽץ־ט֣וֹבֿ יַפִּ֔ילוּ עַדֿ־הִשְׁאִ֧יר אֲבָֿנֶ֛יהָ בַּקִּ֖יר חֲרָ֑שֶׂתֿ וַיָּסֹ֥בּוּ הַקַּלָּעִ֖ים וַיַּכּֽוּהָ׃
[‏כו] וַיַּרְא֙ מֶ֣לֶךְֿ מוֹאָ֔בֿ כִּֽי־חָזַ֥ק מִמֶּ֖נּוּ הַמִּלְחָמָ֑הֿ וַיִּקַּ֣ח א֠וֹתֿוֹ שְׁבַֿע־מֵא֨וֹתֿ אִ֜ישׁ שֹׁ֣לֵֽףֿ חֶ֗רֶבֿ לְהַבְֿקִ֛יעַ אֶל־מֶ֥לֶךְֿ אֱדֿ֖וֹם וְלֹ֥א יָכֹֽֿלוּ׃
[‏כז] וַיִּקַּח֩ אֶתֿ־בְּנ֨וֹ הַבְּכ֜וֹר אֲשֶׁר־יִמְלֹ֣ךְֿ תַּחְתָּ֗יו וַיַּֽעֲלֵ֤הוּ עֹלָה֙ עַל־הַ֣חֹמָ֔הֿ וַיְהִ֥י קֶצֶףֿ־גָּדֿ֖וֹל עַל־יִשְׂרָאֵ֑ל וַיִּסְעוּ֙ מֵֽעָלָ֔יו וַיָּשֻׁ֖בֿוּ לָאָֽרֶץ׃ס

פרק ד
[‏א] וְאִשָּׁ֣הֿ אַחַ֣תֿ מִנְּשֵׁ֣י בְֿנֵֽי־הַ֠נְּבִֿיאִים צָֽעֲקָ֨הֿ אֶל־אֱלִישָׁ֜ע לֵאֿמֹ֗ר עַבְֿדְּךָֿ֤ אִישִׁי֙ מֵ֔תֿ וְאַתָּ֣הֿ יָדַ֔עְתָּ כִּ֣י עַבְֿדְּךָ֔ הָיָ֥הֿ יָרֵ֖א אֶתֿ־יְהֹוָ֑ה וְהַ֨נֹּשֶׁ֔הֿ בָּ֗א לָקַ֜חַתֿ אֶתֿ־שְׁנֵ֧י יְלָדַֿ֛י ל֖וֹ לַֽעֲבָֿדִֽֿים׃
[‏ב] וַיֹּ֨אֿמֶר אֵלֶ֤יהָ אֱלִישָׁע֙ מָ֣הֿ אֶֽעֱשֶׂהֿ־לָּ֔ךְֿ הַגִּ֣ידִֿי לִ֔י מַהֿ־יֶּשׁ־לְכִֿי בַּבָּ֑יִתֿ וַתֹּ֗אֿמֶר אֵ֣ין לְשִׁפְֿחָתְֿךָֿ֥ כֹֿל֙ בַּבַּ֔יִתֿ כִּ֖י אִם־אָס֥וּךְֿ שָֽׁמֶן׃
[‏ג] וַיֹּ֗אֿמֶר לְכִ֨י שַֽׁאֲלִי־לָ֤ךְֿ כֵּלִים֙ מִן־הַח֔וּץ מֵאֵ֖תֿ כָּל־שִׁכְֿנָכֵֿי כֵּלִ֥ים רֵקִ֖ים אַל־תַּמְעִֽיטִי׃
[‏ד] וּבָ֗אֿתֿ וְסָגַֿ֤רְתְּ הַדֶּ֙לֶת֙ בַּֽעֲדֵֿ֣ךְֿ וּבְֿעַדֿ־בָּנַ֔יִךְֿ וְיָצַ֕קְתְּ עַ֥ל כָּל־הַכֵּלִ֖ים הָאֵ֑לֶּהֿ וְהַמָּלֵ֖א תַּסִּֽיעִי׃
[‏ה] וַתֵּ֙לֶךְ֙ מֵֽאִתּ֔וֹ וַתִּסְגֹּ֣ר הַדֶּ֔לֶתֿ בַּֽעֲדָֿ֖הּ וּבְֿעַ֣דֿ בָּנֶ֑יהָ הֵ֛ם מַגִּשִׁ֥ים אֵלֶ֖יהָ וְהִ֥יא מיצֽקת׃
[‏ו] וַיְהִ֣י׀ כִּמְל֣אֺֿתֿ הַכֵּלִ֗ים וַתֹּ֤אֿמֶר אֶל־בְּנָהּ֙ הַגִּ֨ישָׁהֿ אֵלַ֥י עוֹד֙ כֶּ֔לִי וַיֹּ֣אֿמֶר אֵלֶ֔יהָ אֵ֥ין ע֖וֹדֿ כֶּ֑לִי וַֽיַּֽעֲמֹ֖דֿ הַשָּֽׁמֶן׃
[‏ז] וַתָּבֹ֗א וַתַּגֵּד֙ לְאִ֣ישׁ הָֽאֱלֹהִ֔ים וַיֹּ֗אֿמֶר לְכִֿי֙ מִכְֿרִ֣י אֶתֿ־הַשֶּׁ֔מֶן וְשַׁלְּמִ֖י אֶתֿ־נִשְׁיֵכִֿי וא֣תי בנ֔יכי תִֽֿחְיִ֖י בַּנּוֹתָֽֿר׃ס
[‏ח] וַיְהִ֨י הַיּ֜וֹם וַיַּֽעֲבֹֿ֧ר אֱלִישָׁ֣ע אֶל־שׁוּנֵ֗ם וְשָׁם֙ אִשָּׁ֣הֿ גְֿדֿוֹלָ֔הֿ וַתַּֽחֲזֶק־בּ֖וֹ לֶֽאֱכָֿל־לָ֑חֶם וַֽיְהִי֙ מִדֵּ֣י עָבְֿר֔וֹ יָסֻ֥ר שָׁ֖מָּהֿ לֶֽאֱכָֿל־לָֽחֶם׃
[‏ט] וַתֹּ֙אֿמֶר֙ אֶל־אִישָׁ֔הּ הִנֵּהֿ־נָ֣א יָדַ֔עְתִּי כִּ֛י אִ֥ישׁ אֱלֹהִ֖ים קָדֿ֣וֹשׁ ה֑וּא עֹבֵֿ֥ר עָלֵ֖ינוּ תָּמִֽידֿ׃
[‏י] נַֽעֲשֶׂהֿ־נָּ֤א עֲלִיַּתֿ־קִיר֙ קְטַנָּ֔הֿ וְנָשִׂ֨ים ל֥וֹ שָׁ֛ם מִטָּ֥הֿ וְשֻׁלְחָ֖ן וְכִֿסֵּ֣א וּמְנוֹרָ֑הֿ וְהָיָ֛הֿ בְּבֹֿא֥וֹ אֵלֵ֖ינוּ יָס֥וּר שָֽׁמָּהֿ׃
[‏יא] וַיְהִ֥י הַיּ֖וֹם וַיָּ֣בֹֿא שָׁ֑מָּהֿ וַיָּ֥סַר אֶל־הָֽעֲלִיָּ֖הֿ וַיִּשְׁכַּבֿ־שָֽׁמָּהֿ׃
[‏יב] וַיֹּ֙אֿמֶר֙ אֶל־גֵּֽיחֲזִ֣י נַֽעֲר֔וֹ קְרָ֖א לַשּׁוּנַמִּ֣יתֿ הַזֹּ֑אֿתֿ וַיִּקְרָא־לָ֔הּ וַֽתַּֽעֲמֹ֖דֿ לְפָֿנָֽיו׃
[‏יג] וַיֹּ֣אֿמֶר ל֗וֹ אֱמָר־נָ֣א אֵלֶיהָ֘ הִנֵּ֣הֿ חָרַ֣דְֿתְּ׀ אֵלֵינוּ֘ אֶתֿ־כָּל־הַֽחֲרָדָֿ֣הֿ הַזֹּאֿת֒ מֶ֚הֿ לַֽעֲשׂ֣וֹתֿ לָ֔ךְֿ הֲיֵ֤שׁ לְדַֿבֶּר־לָךְ֙ אֶל־הַמֶּ֔לֶךְֿ א֖וֹ אֶל־שַׂ֣ר הַצָּבָֿ֑א וַתֹּ֕אֿמֶר בְּתֿ֥וֹךְֿ עַמִּ֖י אָֽנֹכִֿ֥י יֹשָֽׁבֶֿתֿ׃
[‏יד] וַיֹּ֕אֿמֶר וּמֶ֖הֿ לַֽעֲשׂ֣וֹתֿ לָ֑הּ וַיֹּ֣אֿמֶר גֵּיחֲזִ֗י אֲבָֿ֛ל בֵּ֥ן אֵֽין־לָ֖הּ וְאִישָׁ֥הּ זָקֵֽן׃
[‏טו] וַיֹּ֖אֿמֶר קְרָא־לָ֑הּ וַיִּקְרָא־לָ֔הּ וַֽתַּֽעֲמֹ֖דֿ בַּפָּֽתַֿח׃
[‏טז] וַיֹּ֗אֿמֶר לַמּוֹעֵ֤דֿ הַזֶּה֙ כָּעֵ֣תֿ חַיָּ֔הֿ א֖תי חֹבֶֿ֣קֶתֿ בֵּ֑ן וַתֹּ֗אֿמֶר אַל־אֲדֹֿנִי֙ אִ֣ישׁ הָֽאֱלֹהִ֔ים אַל־תְּכַֿזֵּ֖בֿ בְּשִׁפְֿחָתֶֽֿךָֿ׃
[‏יז] וַתַּ֥הַר הָֽאִשָּׁ֖הֿ וַתֵּ֣לֶדֿ בֵּ֑ן לַמּוֹעֵ֤דֿ הַזֶּה֙ כָּעֵ֣תֿ חַיָּ֔הֿ אֲשֶׁר־דִּבֶּ֥ר אֵלֶ֖יהָ אֱלִישָֽׁע׃
[‏יח] וַיִּגְֿדַּ֖ל הַיָּ֑לֶדֿ וַיְהִ֣י הַיּ֔וֹם וַיֵּצֵ֥א אֶל־אָבִֿ֖יו אֶל־הַקֹּֽצְרִֽים׃
[‏יט] וַיֹּ֥אֿמֶר אֶל־אָבִֿ֖יו רֹאֿשִׁ֣י׀ רֹאֿשִׁ֑י וַיֹּ֙אֿמֶר֙ אֶל־הַנַּ֔עַר שָׂאֵ֖הוּ אֶל־אִמּֽוֹ׃
[‏כ] וַיִּשָּׂאֵ֔הוּ וַיְבִֿיאֵ֖הוּ אֶל־אִמּ֑וֹ וַיֵּ֧שֶׁבֿ עַל־בִּרְכֶּ֛יהָ עַדֿ־הַצָּֽהֳרַ֖יִם וַיָּמֹֽתֿ׃
[‏כא] וַתַּ֙עַל֙ וַתַּשְׁכִּבֵ֔הוּ עַל־מִטַּ֖תֿ אִ֣ישׁ הָֽאֱלֹהִ֑ים וַתִּסְגֹּ֥ר בַּֽעֲדֿ֖וֹ וַתֵּצֵֽא׃
[‏כב] וַתִּקְרָא֘ אֶל־אִישָׁהּ֒ וַתֹּ֗אֿמֶר שִׁלְחָ֨הֿ נָ֥א לִי֙ אֶחָ֣דֿ מִן־הַנְּעָרִ֔ים וְאַחַ֖תֿ הָֽאֲתֹֿנ֑וֹתֿ וְאָר֛וּצָהֿ עַדֿ־אִ֥ישׁ הָֽאֱלֹהִ֖ים וְאָשֽׁוּבָֿהֿ׃
[‏כג] וַיֹּ֗אֿמֶר מַ֠דּוּעַ א֣תי הל֤כ‌תי אֵלָיו֙ הַיּ֔וֹם לֹא־חֹ֖דֶֿשׁ וְלֹ֣א שַׁבָּ֑תֿ וַתֹּ֖אֿמֶר שָׁלֽוֹם׃
[‏כד] וַֽתַּֽחֲבֹֿשׁ֙ הָֽאָת֔וֹן וַתֹּ֥אֿמֶר אֶֽל־נַֽעֲרָ֖הּ נְהַ֣גֿ וָלֵ֑ךְֿ אַל־תַּֽעֲצָר־לִ֣י לִרְכֹּ֔בֿ כִּ֖י אִם־אָמַ֥רְתִּי לָֽךְֿ׃
[‏כה] וַתֵּ֗לֶךְֿ וַתָּבֿ֛וֹא אֶל־אִ֥ישׁ הָֽאֱלֹהִ֖ים אֶל־הַ֣ר הַכַּרְמֶ֑ל וַ֠יְהִי כִּרְא֨וֹתֿ אִישׁ־הָֽאֱלֹהִ֤ים אֹתָֿהּ֙ מִנֶּ֔גֶֿדֿ וַיֹּ֙אֿמֶר֙ אֶל־גֵּיחֲזִ֣י נַֽעֲר֔וֹ הִנֵּ֖הֿ הַשּׁוּנַמִּ֥יתֿ הַלָּֽז׃
[‏כו] עַתָּה֘ רֽוּץ־נָ֣א לִקְרָאֿתָֿהּ֒ וֶֽאֱמָר־לָ֗הּ הֲשָׁל֥וֹם לָ֛ךְֿ הֲשָׁל֥וֹם לְאִישֵׁ֖ךְֿ הֲשָׁל֣וֹם לַיָּ֑לֶדֿ וַתֹּ֖אֿמֶר שָׁלֽוֹם׃
[‏כז] וַתָּבֹ֞א אֶל־אִ֤ישׁ הָֽאֱלֹהִים֙ אֶל־הָהָ֔ר וַֽתַּֽחֲזֵ֖ק בְּרַגְֿלָ֑יו וַיִּגַּ֨שׁ גֵּֽיחֲזִ֜י לְהָדְֿפָ֗הּ וַיֹּאֿמֶר֩ אִ֨ישׁ הָֽאֱלֹהִ֤ים הַרְפֵּֽהֿ־לָהּ֙ כִּֽי־נַפְֿשָׁ֣הּ מָֽרָהֿ־לָ֔הּ וַֽיהֹוָה֙ הֶעְלִ֣ים מִמֶּ֔נִּי וְלֹ֥א הִגִּ֖ידֿ לִֽי׃
[‏כח] וַתֹּ֕אֿמֶר הֲשָׁאַ֥לְתִּי בֵֿ֖ן מֵאֵ֣תֿ אֲדֹֿנִ֑י הֲלֹ֣א אָמַ֔רְתִּי לֹ֥א תַֿשְׁלֶ֖הֿ אֹתִֽֿי׃
[‏כט] וַיֹּ֨אֿמֶר לְגֵֿיחֲזִ֜י חֲגֹֿ֣ר מָתְֿנֶ֗יךָֿ וְקַ֨ח מִשְׁעַנְתִּ֣י בְֿיָֽדְֿךָ֘ וָלֵךְ֒ כִּֽי־תִֿמְצָ֥א אִישׁ֙ לֹ֣א תְֿבָֽֿרְכֶ֔נּוּ וְכִֽֿי־יְבָֽֿרֶכְֿךָֿ֥ אִ֖ישׁ לֹ֣א תַֽֿעֲנֶנּ֑וּ וְשַׂמְתָּ֥ מִשְׁעַנְתִּ֖י עַל־פְּנֵ֥י הַנָּֽעַר׃
[‏ל] וַתֹּ֙אֿמֶר֙ אֵ֣ם הַנַּ֔עַר חַי־יְהֹוָ֥ה וְחֵֽי־נַפְֿשְׁךָֿ֖ אִם־אֶֽעֶזְבֶֿ֑ךָּ וַיָּ֖קָם וַיֵּ֥לֶךְֿ אַֽחֲרֶֽיהָ׃
[‏לא] וְגֵֿחֲזִ֞י עָבַֿ֣ר לִפְֿנֵיהֶ֗ם וַיָּ֤שֶׂם אֶתֿ־הַמִּשְׁעֶ֙נֶת֙ עַל־פְּנֵ֣י הַנַּ֔עַר וְאֵ֥ין ק֖וֹל וְאֵ֣ין קָ֑שֶׁבֿ וַיָּ֤שָׁבֿ לִקְרָאֿתֿוֹ֙ וַיַּגֶּדֿ־ל֣וֹ לֵאֿמֹ֔ר לֹ֥א הֵקִ֖יץ הַנָּֽעַר׃
[‏לב] וַיָּבֹֿ֥א אֱלִישָׁ֖ע הַבָּ֑יְתָֿהֿ וְהִנֵּ֤הֿ הַנַּ֙עַר֙ מֵ֔תֿ מֻשְׁכָּ֖בֿ עַל־מִטָּתֽֿוֹ׃
[‏לג] וַיָּבֹ֕א וַיִּסְגֹּ֥ר הַדֶּ֖לֶתֿ בְּעַ֣דֿ שְׁנֵיהֶ֑ם וַיִּתְֿפַּלֵּ֖ל אֶל־יְהֹוָֽה׃
[‏לד] וַיַּ֜עַל וַיִּשְׁכַּ֣בֿ עַל־הַיֶּ֗לֶדֿ וַיָּשֶׂם֩ פִּ֨יו עַל־פִּ֜יו וְעֵינָ֤יו עַל־עֵינָיו֙ וְכַֿפָּ֣יו עַל־כפ֔ו וַיִּגְֿהַ֖ר עָלָ֑יו וַיָּ֖חָם בְּשַׂ֥ר הַיָּֽלֶדֿ׃
[‏לה] וַיָּ֜שָׁבֿ וַיֵּ֣לֶךְֿ בַּבַּ֗יִתֿ אַחַ֥תֿ הֵנָּה֙ וְאַחַ֣תֿ הֵ֔נָּהֿ וַיַּ֖עַל וַיִּגְֿהַ֣ר עָלָ֑יו וַיְזוֹרֵ֤ר הַנַּ֙עַר֙ עַדֿ־שֶׁ֣בַֿע פְּעָמִ֔ים וַיִּפְֿקַ֥ח הַנַּ֖עַר אֶתֿ־עֵינָֽיו׃
[‏לו] וַיִּקְרָ֣א אֶל־גֵּיחֲזִ֗י וַיֹּ֙אֿמֶר֙ קְרָא֙ אֶל־הַשֻּׁנַמִּ֣יתֿ הַזֹּ֔אֿתֿ וַיִּקְרָאֶ֖הָ וַתָּבֿ֣וֹא אֵלָ֑יו וַיֹּ֖אֿמֶר שְׂאִ֥י בְֿנֵֽךְֿ׃
[‏לז] וַתָּבֹֿא֙ וַתִּפֹּ֣ל עַל־רַגְֿלָ֔יו וַתִּשְׁתַּ֖חוּ אָ֑רְצָהֿ וַתִּשָּׂ֥א אֶתֿ־בְּנָ֖הּ וַתֵּצֵֽא׃פ
[‏לח] וֶֽאֱלִישָׁ֞ע שָׁ֤בֿ הַגִּלְגָּלָה֙ וְהָֽרָעָ֣בֿ בָּאָ֔רֶץ וּבְֿנֵי֙ הַנְּבִֿיאִ֔ים יֹֽשְׁבִֿ֖ים לְפָֿנָ֑יו וַיֹּ֣אֿמֶר לְנַֽעֲר֗וֹ שְׁפֹֿת֙ הַסִּ֣יר הַגְּדֿוֹלָ֔הֿ וּבַֿשֵּׁ֥ל נָזִ֖ידֿ לִבְֿנֵ֥י הַנְּבִֿיאִֽים׃
[‏לט] וַיֵּצֵ֨א אֶחָ֣דֿ אֶל־הַשָּׂדֶֿה֘ לְלַקֵּ֣ט אֹרֹת֒ וַיִּמְצָא֙ גֶּ֣פֶֿן שָׂדֶ֔הֿ וַיְלַקֵּ֥ט מִמֶּ֛נּוּ פַּקֻּעֹ֥תֿ שָׂדֶֿ֖הֿ מְלֹ֣א בִֿגְֿדֿ֑וֹ וַיָּבֹ֗א וַיְפַֿלַּ֛ח אֶל־סִ֥יר הַנָּזִ֖ידֿ כִּי־לֹ֥א יָדָֽֿעוּ׃
[‏מ] וַיִּֽצְק֥וּ לַֽאֲנָשִׁ֖ים לֶֽאֱכֿ֑וֹל וַ֠יְהִי כְּאָכְֿלָ֨ם מֵֽהַנָּזִ֜ידֿ וְהֵ֣מָּהֿ צָעָ֗קוּ וַיֹּֽאֿמְרוּ֙ מָ֤וֶתֿ בַּסִּיר֙ אִ֣ישׁ הָֽאֱלֹהִ֔ים וְלֹ֥א יָֽכְֿל֖וּ לֶֽאֱכֹֽֿל׃
[‏מא] וַיֹּ֙אֿמֶר֙ וּקְחוּ־קֶ֔מַח וַיַּשְׁלֵ֖ךְֿ אֶל־הַסִּ֑יר וַיֹּ֗אֿמֶר צַ֤ק לָעָם֙ וְיֹאֿכֵ֔לוּ וְלֹ֥א הָיָ֛הֿ דָּבָֿ֥ר רָ֖ע בַּסִּֽיר׃ס
[‏מב] וְאִ֨ישׁ בָּ֜א מִבַּ֣עַל שָׁלִ֗שָׁהֿ וַיָּבֵֿא֩ לְאִ֨ישׁ הָֽאֱלֹהִ֜ים לֶ֤חֶם בִּכּוּרִים֙ עֶשְׂרִֽים־לֶ֣חֶם שְׂעֹרִ֔ים וְכַֿרְמֶ֖ל בְּצִקְלֹנ֑וֹ וַיֹּ֕אֿמֶר תֵּ֥ן לָעָ֖ם וְיֹאֿכֵֽֿלוּ׃
[‏מג] וַיֹּ֙אֿמֶר֙ מְשָׁ֣רְת֔וֹ מָ֚הֿ אֶתֵּ֣ן זֶ֔הֿ לִפְֿנֵ֖י מֵ֣אָהֿ אִ֑ישׁ וַיֹּ֗אֿמֶר תֵּ֤ן לָעָם֙ וְיֹאֿכֵ֔לוּ כִּ֣י כֹֿ֥הֿ אָמַ֛ר יְהֹוָ֖ה אָכֹֿ֥ל וְהוֹתֵֽֿר׃
[‏מד] וַיִּתֵּ֧ן לִפְֿנֵיהֶ֛ם וַיֹּֽאֿכְֿל֥וּ וַיּוֹתִֿ֖רוּ כִּדְֿבַֿ֥ר יְהֹוָֽה׃ס

פרק ה
[‏א] וְ֠נַֽעֲמָן שַׂר־צְבָ֨א מֶֽלֶךְֿ־אֲרָ֜ם הָיָ֣הֿ אִישׁ֩ גָּד֨וֹל לִפְֿנֵ֤י אֲדֹֿנָיו֙ וּנְשֻׂ֣א פָֿנִ֔ים כִּי־בֿ֛וֹ נָֽתַֿן־יְהֹוָ֥ה תְּשׁוּעָ֖הֿ לַֽאֲרָ֑ם וְהָאִ֗ישׁ הָיָ֛הֿ גִּבּ֥וֹר חַ֖יִל מְצֹרָֽע׃
[‏ב] וַֽאֲרָם֙ יָֽצְא֣וּ גְֿדֿוּדִ֔ים וַיִּשְׁבּ֛וּ מֵאֶ֥רֶץ יִשְׂרָאֵ֖ל נַֽעֲרָ֣הֿ קְטַנָּ֑הֿ וַתְּהִ֕י לִפְֿנֵ֖י אֵ֥שֶׁתֿ נַֽעֲמָֽן׃
[‏ג] וַתֹּ֙אֿמֶר֙ אֶל־גְּבִֿרְתָּ֔הּ אַֽחֲלֵ֣י אֲדֹֿנִ֔י לִפְֿנֵ֥י הַנָּבִֿ֖יא אֲשֶׁ֣ר בְּשֹֽׁמְר֑וֹן אָ֛ז יֶֽאֱסֹ֥ףֿ אֹתֿ֖וֹ מִצָּרַעְתּֽוֹ׃
[‏ד] וַיָּבֹ֕א וַיַּגֵּ֥דֿ לַֽאֿדֹֿנָ֖יו לֵאֿמֹ֑ר כָּזֹ֤אֿתֿ וְכָֿזֹאֿת֙ דִּבְּרָ֣הֿ הַֽנַּֽעֲרָ֔הֿ אֲשֶׁ֖ר מֵאֶ֥רֶץ יִשְׂרָאֵֽל׃
[‏ה] וַיֹּ֤אֿמֶר מֶֽלֶךְֿ־אֲרָם֙ לֶךְֿ־בֹּ֔א וְאֶשְׁלְחָ֥הֿ סֵ֖פֶֿר אֶל־מֶ֣לֶךְֿ יִשְׂרָאֵ֑ל וַיֵּלֶךְ֩ וַיִּקַּ֨ח בְּיָד֜וֹ עֶ֣שֶׂר כִּכְּרֵי־כֶ֗סֶףֿ וְשֵׁ֤שֶׁתֿ אֲלָפִֿים֙ זָהָ֔בֿ וְעֶ֖שֶׂר חֲלִיפֿ֥וֹתֿ בְּגָֿדִֽֿים׃
[‏ו] וַיָּבֵֿ֣א הַסֵּ֔פֶֿר אֶל־מֶ֥לֶךְֿ יִשְׂרָאֵ֖ל לֵאֿמֹ֑ר וְעַתָּ֗הֿ כְּב֨וֹא הַסֵּ֤פֶֿר הַזֶּה֙ אֵלֶ֔יךָֿ הִנֵּ֨הֿ שָׁלַ֤חְתִּי אֵלֶ֙יךָ֙ אֶתֿ־נַֽעֲמָ֣ן עַבְֿדִּ֔י וַֽאֲסַפְֿתּ֖וֹ מִצָּרַעְתּֽוֹ׃
[‏ז] וַיְהִ֡י כִּקְרֹא֩ מֶֽלֶךְֿ־יִשְׂרָאֵ֨ל אֶתֿ־הַסֵּ֜פֶֿר וַיִּקְרַ֣ע בְּגָֿדָ֗יו וַיֹּ֙אֿמֶר֙ הַֽאֱלֹהִ֥ים אָ֙נִי֙ לְהָמִ֣יתֿ וּֽלְהַֽחֲי֔וֹתֿ כִּי־זֶה֙ שֹׁלֵ֣חַ אֵלַ֔י לֶֽאֱסֹ֥ףֿ אִ֖ישׁ מִצָּֽרַעְתּ֑וֹ כִּ֤י אַךְֿ־דְּעֽוּ־נָא֙ וּרְא֔וּ כִּֽי־מִתְֿאַנֶּ֥הֿ ה֖וּא לִֽי׃
[‏ח] וַיְהִ֞י כִּשְׁמֹ֣עַ׀ אֱלִישָׁ֣ע אִישׁ־הָֽאֱלֹהִ֗ים כִּֽי־קָרַ֤ע מֶֽלֶךְֿ־יִשְׂרָאֵל֙ אֶתֿ־בְּגָֿדָ֔יו וַיִּשְׁלַח֙ אֶל־הַמֶּ֣לֶךְֿ לֵאֿמֹ֔ר לָ֥מָּהֿ קָרַ֖עְתָּ בְּגָֿדֶֿ֑יךָֿ יָבֹֽֿא־נָ֣א אֵלַ֔י וְיֵדַ֕ע כִּ֛י יֵ֥שׁ נָבִֿ֖יא בְּיִשְׂרָאֵֽל׃
[‏ט] וַיָּבֹֿ֥א נַֽעֲמָ֖ן בסוס֣ו וּבְֿרִכְֿבּ֑וֹ וַיַּֽעֲמֹ֥דֿ פֶּֽתַֿח־הַבַּ֖יִתֿ לֶֽאֱלִישָֽׁע׃
[‏י] וַיִּשְׁלַ֥ח אֵלָ֛יו אֱלִישָׁ֖ע מַלְאָ֣ךְֿ לֵאֿמֹ֑ר הָל֗וֹךְֿ וְרָֽחַצְתָּ֤ שֶֽׁבַֿע־פְּעָמִים֙ בַּיַּרְדֵּ֔ן וְיָשֹׁ֧בֿ בְּשָֽׂרְךָֿ֛ לְךָֿ֖ וּטְהָֽר׃
[‏יא] וַיִּקְצֹ֥ףֿ נַֽעֲמָ֖ן וַיֵּלַ֑ךְֿ וַיֹּאֿמֶר֩ הִנֵּ֨הֿ אָמַ֜רְתִּי אֵלַ֣י׀ יֵצֵ֣א יָצ֗וֹא וְעָמַד֙ וְקָרָא֙ בְּשֵֽׁם־יְהֹוָ֣ה אֱלֹהָ֔יו וְהֵנִ֥יףֿ יָדֿ֛וֹ אֶל־הַמָּק֖וֹם וְאָסַ֥ףֿ הַמְּצֹרָֽע׃
[‏יב] הֲל֡אֺ טוֹב֩ אֲבָֿנָהֿ וּפַֿרְפַּ֜ר נַֽהֲר֣וֹתֿ דַּמֶּ֗שֶׂק מִכֹּל֙ מֵימֵ֣י יִשְׂרָאֵ֔ל הֲלֹֽא־אֶרְחַ֥ץ בָּהֶ֖ם וְטָהָ֑רְתִּי וַיִּ֖פֶֿן וַיֵּ֥לֶךְֿ בְּחֵמָֽהֿ׃
[‏יג] וַיִּגְּשׁ֣וּ עֲבָֿדָֿיו֘ וַיְדַֿבְּר֣וּ אֵלָיו֒ וַיֹּֽאֿמְר֗וּ אָבִֿי֙ דָּבָֿ֣ר גָּד֗וֹל הַנָּבִֿ֛יא דִּבֶּ֥ר אֵלֶ֖יךָֿ הֲל֣וֹא תַֽֿעֲשֶׂ֑הֿ וְאַ֛ףֿ כִּֽי־אָמַ֥ר אֵלֶ֖יךָֿ רְחַ֥ץ וּטְהָֽר׃
[‏יד] וַיֵּ֗רֶדֿ וַיִּטְבֹּ֤ל בַּיַּרְדֵּן֙ שֶׁ֣בַֿע פְּעָמִ֔ים כִּדְֿבַֿ֖ר אִ֣ישׁ הָֽאֱלֹהִ֑ים וַיָּ֣שָׁבֿ בְּשָׂר֗וֹ כִּבְֿשַׂ֛ר נַ֥עַר קָטֹ֖ן וַיִּטְהָֽר׃
[‏טו] וַיָּשָׁב֩ אֶל־אִ֨ישׁ הָֽאֱלֹהִ֜ים ה֣וּא וְכָֽֿל־מַֽחֲנֵ֗הוּ וַיָּבֹֿא֘ וַיַּֽעֲמֹ֣דֿ לְפָֿנָיו֒ וַיֹּ֗אֿמֶר הִנֵּהֿ־נָ֤א יָדַ֙עְתִּי֙ כִּ֣י אֵ֤ין אֱלֹהִים֙ בְּכָֿל־הָאָ֔רֶץ כִּ֖י אִם־בְּיִשְׂרָאֵ֑ל וְעַתָּ֛הֿ קַח־נָ֥א בְֿרָכָֿ֖הֿ מֵאֵ֥תֿ עַבְֿדֶּֽךָֿ׃
[‏טז] וַיֹּ֕אֿמֶר חַי־יְהֹוָ֛ה אֲשֶׁר־עָמַ֥דְֿתִּי לְפָֿנָ֖יו אִם־אֶקָּ֑ח וַיִּפְֿצַר־בּ֥וֹ לָקַ֖חַתֿ וַיְמָאֵֽן׃
[‏יז] וַיֹּאֿמֶר֘ נַֽעֲמָן֒ וָל֕אֺ יֻתַּן־נָ֣א לְעַבְֿדְּךָ֔ מַשָּׂ֥א צֶֽמֶדֿ־פְּרָדִֿ֖ים אֲדָֿמָ֑הֿ כִּ֡י לֽוֹא־יַֽעֲשֶׂה֩ ע֨וֹדֿ עַבְֿדְּךָ֜ עֹלָ֤הֿ וָזֶ֙בַֿח֙ לֵֽאֿלֹהִ֣ים אֲחֵרִ֔ים כִּ֖י אִם־לַֽיהֹוָֽה׃
[‏יח] לַדָּבָֿ֣ר הַזֶּ֔הֿ יִסְלַ֥ח‌ יְהֹוָ֖ה לְעַבְֿדֶּ֑ךָֿ בְּבֿ֣וֹא אֲדֹֿנִ֣י בֵֽֿיתֿ־רִמּוֹן֩ לְהִשְׁתַּֽחֲוֹ֨תֿ שָׁ֜מָּהֿ וְה֣וּא׀ נִשְׁעָ֣ן עַל־יָדִ֗י וְהִֽשְׁתַּֽחֲוֵ֙יתִֿי֙ בֵּ֣יתֿ רִמֹּ֔ן בְּהִשְׁתַּֽחֲוָיָ֙תִֿי֙ בֵּ֣יתֿ רִמֹּ֔ן יִסְלַח־נא יְהֹוָ֥ה לְעַבְֿדְּךָֿ֖ בַּדָּבָֿ֥ר הַזֶּֽהֿ׃
[‏יט] וַיֹּ֥אֿמֶר ל֖וֹ לֵ֣ךְֿ לְשָׁל֑וֹם וַיֵּ֥לֶךְֿ מֵֽאִתּ֖וֹ כִּבְֿרַתֿ־אָֽרֶץ׃ס
[‏כ] וַיֹּ֣אֿמֶר גֵּיחֲזִ֗י נַעַר֘ אֱלִישָׁ֣ע אִישׁ־הָֽאֱלֹהִים֒ הִנֵּ֣הֿ׀ חָשַׂ֣ךְֿ אֲדֹֿנִ֗י אֶֽתֿ־נַֽעֲמָ֤ן הָֽאֲרַמִּי֙ הַזֶּ֔הֿ מִקַּ֥חַתֿ מִיָּדֿ֖וֹ אֵ֣תֿ אֲשֶׁר־הֵבִֿ֑יא חַי־יְהֹוָה֙ כִּֽי־אִם־רַ֣צְתִּי אַֽחֲרָ֔יו וְלָֽקַחְתִּ֥י מֵֽאִתּ֖וֹ מְאֽוּמָהֿ׃
[‏כא] וַיִּרְדֹּ֥ףֿ גֵּיחֲזִ֖י אַֽחֲרֵ֣י נַֽעֲמָ֑ן וַיִּרְאֶ֤הֿ נַֽעֲמָן֙ רָ֣ץ אַֽחֲרָ֔יו וַיִּפֹּ֞ל מֵעַ֧ל הַמֶּרְכָּבָֿ֛הֿ לִקְרָאֿתֿ֖וֹ וַיֹּ֥אֿמֶר הֲשָׁלֽוֹם׃
[‏כב] וַיֹּ֣אֿמֶר׀ שָׁל֗וֹם אֲדֹֿנִי֘ שְׁלָחַ֣נִי לֵאֿמֹר֒ הִנֵּ֣הֿ עַתָּ֡הֿ זֶ֠הֿ בָּ֣אוּ אֵלַ֧י שְׁנֵֽי־נְעָרִ֛ים מֵהַ֥ר אֶפְֿרַ֖יִם מִבְּנֵ֣י הַנְּבִֿיאִ֑ים תְּנָהֿ־נָּ֤א לָהֶם֙ כִּכַּר־כֶּ֔סֶףֿ וּשְׁתֵּ֖י חֲלִפֿ֥וֹתֿ בְּגָֿדִֽֿים׃
[‏כג] וַיֹּ֣אֿמֶר נַֽעֲמָ֔ן הוֹאֵ֖ל קַ֣ח כִּכָּרָ֑יִם וַיִּפְֿרָץ־בּ֗וֹ וַיָּצַר֩ כִּכְּרַ֨יִם כֶּ֜סֶףֿ בִּשְׁנֵ֣י חֲרִטִ֗ים וּשְׁתֵּי֙ חֲלִפֿ֣וֹתֿ בְּגָֿדִ֔ים וַיִּתֵּן֙ אֶל־שְׁנֵ֣י נְעָרָ֔יו וַיִּשְׂא֖וּ לְפָֿנָֽיו׃
[‏כד] וַיָּבֹֿא֙ אֶל־הָעֹ֔פֶֿל וַיִּקַּ֥ח מִיָּדָֿ֖ם וַיִּפְֿקֹ֣דֿ בַּבָּ֑יִתֿ וַיְשַׁלַּ֥ח אֶתֿ־הָֽאֲנָשִׁ֖ים וַיֵּלֵֽכֿוּ׃
[‏כה] וְהוּא־בָֿא֙ וַיַּֽעֲמֹ֣דֿ אֶל־אֲדֹֿנָ֔יו וַיֹּ֤אֿמֶר אֵלָיו֙ אֱלִישָׁ֔ע מא֖ן גֵּֽחֲזִ֑י וַיֹּ֕אֿמֶר לֹֽא־הָלַ֥ךְֿ עַבְֿדְּךָֿ֖ אָ֥נֶהֿ וָאָֽנָהֿ׃
[‏כו] וַיֹּ֤אֿמֶר אֵלָיו֙ לֹֽא־לִבִּ֣י הָלַ֔ךְֿ כַּֽאֲשֶׁ֧ר הָֽפַֿךְֿ־אִ֛ישׁ מֵעַ֥ל מֶרְכַּבְֿתּ֖וֹ לִקְרָאֿתֶֿ֑ךָֿ הַעֵ֞תֿ לָקַ֤חַתֿ אֶתֿ־הַכֶּ֙סֶף֙ וְלָקַ֣חַתֿ בְּגָֿדִ֔ים וְזֵיתִֿ֤ים וּכְֿרָמִים֙ וְצֹ֣אֿן וּבָֿקָ֔ר וַֽעֲבָֿדִֿ֖ים וּשְׁפָֿחֽוֹתֿ׃
[‏כז] וְצָרַ֤עַתֿ נַֽעֲמָן֙ תִּֽדְֿבַּק־בְּךָ֔ וּֽבְֿזַרְעֲךָֿ לְעוֹלָ֑ם וַיֵּצֵ֥א מִלְּפָֿנָ֖יו מְצֹרָ֥ע כַּשָּֽׁלֶגֿ׃ס

פרק ו
[‏א] וַיֹּֽאֿמְר֥וּ בְֿנֵֽי־הַנְּבִֿיאִ֖ים אֶל־אֱלִישָׁ֑ע הִנֵּֽהֿ־נָ֣א הַמָּק֗וֹם אֲשֶׁ֨ר אֲנַ֜חְנוּ יֹֽשְׁבִֿ֥ים שָׁ֛ם לְפָֿנֶ֖יךָֿ צַ֥ר מִמֶּֽנּוּ׃
[‏ב] נֵֽלְכָֿהֿ־נָּ֣א עַדֿ־הַיַּרְדֵּ֗ן וְנִקְחָ֤הֿ מִשָּׁם֙ אּ֚ישׁ קוֹרָ֣הֿ אֶחָ֔תֿ וְנַֽעֲשֶׂהֿ־לָּ֥נוּ שָׁ֛ם מָק֖וֹם לָשֶׁ֣בֶֿתֿ שָׁ֑ם וַיֹּ֖אֿמֶר לֵֽכֿוּ׃
[‏ג] וַיֹּ֙אֿמֶר֙ הָֽאֶחָ֔דֿ ה֥וֹאֶל נָ֖א וְלֵ֣ךְֿ אֶתֿ־עֲבָֿדֶֿ֑יךָֿ וַיֹּ֖אֿמֶר אֲנִ֥י אֵלֵֽךְֿ׃
[‏ד] וַיֵּ֖לֶךְֿ אִתָּ֑ם וַיָּבֹ֙אוּ֙ הַיַּרְדֵּ֔נָהֿ וַֽיִּגְֿזְר֖וּ הָֽעֵצִֽים׃
[‏ה] וַיְהִ֤י הָֽאֶחָד֙ מַפִּ֣יל הַקּוֹרָ֔הֿ וְאֶתֿ־הַבַּרְזֶ֖ל נָפַֿ֣ל אֶל־הַמָּ֑יִם וַיִּצְעַ֥ק וַיֹּ֛אֿמֶר אֲהָ֥הּ אֲדֹֿנִ֖י וְה֥וּא שָׁאֽוּל׃
[‏ו] וַיֹּ֥אֿמֶר אִישׁ־הָֽאֱלֹהִ֖ים אָ֣נָהֿ נָפָֿ֑ל וַיַּרְאֵ֙הוּ֙ אֶתֿ־הַמָּק֔וֹם וַיִּקְצָבֿ־עֵץ֙ וַיַּשְׁלֶךְֿ־שָׁ֔מָּהֿ וַיָּ֖צֶףֿ הַבַּרְזֶֽל׃
[‏ז] וַיֹּ֖אֿמֶר הָ֣רֶם לָ֑ךְֿ וַיִּשְׁלַ֥ח יָדֿ֖וֹ וַיִּקָּחֵֽהוּ׃ס
[‏ח] וּמֶ֣לֶךְֿ אֲרָ֔ם הָיָ֥הֿ נִלְחָ֖ם בְּיִשְׂרָאֵ֑ל וַיִּוָּעַץ֙ אֶל־עֲבָֿדָֿ֣יו לֵאֿמֹ֗ר אֶל־מְק֛וֹם פְּלֹנִ֥י אַלְמֹנִ֖י תַּֽחֲנֹתִֽֿי׃
[‏ט] וַיִּשְׁלַ֞ח אִ֣ישׁ הָֽאֱלֹהִ֗ים אֶל־מֶ֤לֶךְֿ יִשְׂרָאֵל֙ לֵאֿמֹ֔ר הִשָּׁ֕מֶר מֵֽעֲבֹֿ֖ר הַמָּק֣וֹם הַזֶּ֑הֿ כִּי־שָׁ֖ם אֲרָ֥ם נְחִתִּֽים׃
[‏י] וַיִּשְׁלַ֞ח מֶ֣לֶךְֿ יִשְׂרָאֵ֗ל אֶֽל־הַמָּק֞וֹם אֲשֶׁ֨ר אָֽמַר־ל֧וֹ אִישׁ־הָֽאֱלֹהִ֛ים וְהִזְהִירֹ֖הֿ וְנִשְׁמַ֣ר שָׁ֑ם לֹ֥א אַחַ֖תֿ וְלֹ֥א שְׁתָּֽיִם׃
[‏יא] וַיִּסָּעֵר֙ לֵ֣בֿ מֶֽלֶךְֿ־אֲרָ֔ם עַל־הַדָּבָֿ֖ר הַזֶּ֑הֿ וַיִּקְרָ֤א אֶל־עֲבָֿדָֿיו֙ וַיֹּ֣אֿמֶר אֲלֵיהֶ֔ם הֲלוֹא֙ תַּגִּ֣ידֿוּ לִ֔י מִ֥י מִשֶּׁלָּ֖נוּ אֶל־מֶ֥לֶךְֿ יִשְׂרָאֵֽל׃
[‏יב] וַיֹּ֙אֿמֶר֙ אַחַ֣דֿ מֵֽעֲבָֿדָ֔יו ל֖וֹא אֲדֹֿנִ֣י הַמֶּ֑לֶךְֿ כִּֽי־אֱלִישָׁ֤ע הַנָּבִֿיא֙ אֲשֶׁ֣ר בְּיִשְׂרָאֵ֔ל יַגִּיד֙ לְמֶ֣לֶךְֿ יִשְׂרָאֵ֔ל אֶתֿ־הַ֨דְּבָֿרִ֔ים אֲשֶׁ֥ר תְּדַֿבֵּ֖ר בַּֽחֲדַֿ֥ר מִשְׁכָּבֶֽֿךָֿ׃
[‏יג] וַיֹּ֗אֿמֶר לְכֿ֤וּ וּרְאוּ֙ אֵיכֹֿ֣הֿ ה֔וּא וְאֶשְׁלַ֖ח וְאֶקָּחֵ֑הוּ וַיֻּגַּדֿ־ל֥וֹ לֵאֿמֹ֖ר הִנֵּ֥הֿ בְֿדֹֿתָֽֿן׃
[‏יד] וַיִּשְׁלַח־שָׁ֛מָּהֿ סוּסִ֥ים וְרֶ֖כֶֿבֿ וְחַ֣יִל כָּבֵֿ֑דֿ וַיָּבֹֿ֣אוּ לַ֔יְלָהֿ וַיַּקִּ֖פֿוּ עַל־הָעִֽיר׃
[‏טו] וַ֠יַּשְׁכֵּם מְשָׁרֵ֨תֿ אִ֥ישׁ הָֽאֱלֹהִים֘ לָקוּם֒ וַיֵּצֵ֕א וְהִנֵּהֿ־חַ֛יִל סוֹבֵֿ֥בֿ אֶתֿ־הָעִ֖יר וְס֣וּס וָרָ֑כֶֿבֿ וַיֹּ֨אֿמֶר נַֽעֲר֥וֹ אֵלָ֛יו אֲהָ֥הּ אֲדֹֿנִ֖י אֵיכָֿ֥הֿ נַֽעֲשֶֽׂהֿ׃
[‏טז] וַיֹּ֖אֿמֶר אַל־תִּירָ֑א כִּ֤י רַבִּים֙ אֲשֶׁ֣ר אִתָּ֔נוּ מֵֽאֲשֶׁ֖ר אוֹתָֽֿם׃
[‏יז] וַיִּתְֿפַּלֵּ֤ל אֱלִישָׁע֙ וַיֹּאֿמַ֔ר יְהֹוָ֕ה פְּקַח־נָ֥א אֶתֿ־עֵינָ֖יו וְיִרְאֶ֑הֿ וַיִּפְֿקַ֤ח יְהֹוָה֙ אֶתֿ־עֵינֵ֣י הַנַּ֔עַר וַיַּ֗רְא וְהִנֵּ֨הֿ הָהָ֜ר מָלֵ֨א סוּסִ֥ים וְרֶ֛כֶֿבֿ אֵ֖שׁ סְבִֿיבֹֿ֥תֿ אֱלִישָֽׁע׃
[‏יח] וַיֵּֽרְדֿוּ֘ אֵלָיו֒ וַיִּתְֿפַּלֵּ֨ל אֱלִישָׁ֤ע אֶל־יְהֹוָה֙ וַיֹּאֿמַ֔ר הַךְֿ־נָ֥א אֶתֿ־הַגּוֹי־הַזֶּ֖הֿ בַּסַּנְוֵרִ֑ים וַיַּכֵּ֥ם בַּסַּנְוֵרִ֖ים כִּדְֿבַֿ֥ר אֱלִישָֽׁע׃
[‏יט] וַיֹּ֨אֿמֶר אֲלֵהֶ֜ם אֱלִישָׁ֗ע לֹ֣א זֶ֣הֿ הַדֶּרֶךְ֘ וְלֹ֣א זֹ֣הֿ הָעִיר֒ לְכֿ֣וּ אַֽחֲרַ֔י וְאוֹלִ֣יכָֿהֿ אֶתְֿכֶ֔ם אֶל־הָאִ֖ישׁ אֲשֶׁ֣ר תְּבַֿקֵּשׁ֑וּן וַיֹּ֥לֶךְֿ אוֹתָֿ֖ם שֹֽׁמְרֽוֹנָהֿ׃
[‏כ] וַיְהִי֘ כְּבֹֿאָ֣ם שֹֽׁמְרוֹן֒ וַיֹּ֣אֿמֶר אֱלִישָׁ֔ע יְהֹוָ֕ה פְּקַ֥ח אֶתֿ־עֵינֵֽי־אֵ֖לֶּהֿ וְיִרְא֑וּ וַיִּפְֿקַ֤ח יְהֹוָה֙ אֶתֿ־עֵ֣ינֵיהֶ֔ם וַיִּרְא֕וּ וְהִנֵּ֖הֿ בְּתֿ֥וֹךְֿ שֹֽׁמְרֽוֹן׃
[‏כא] וַיֹּ֤אֿמֶר מֶֽלֶךְֿ־יִשְׂרָאֵל֙ אֶל־אֱלִישָׁ֔ע כִּרְאֹתֿ֖וֹ אוֹתָֿ֑ם הַאַכֶּ֥הֿ אַכֶּ֖הֿ אָבִֽֿי׃
[‏כב] וַיֹּ֙אֿמֶר֙ לֹ֣א תַֿכֶּ֔הֿ הַֽאֲשֶׁ֥ר שָׁבִֿ֛יתָֿ בְּחַרְבְּךָֿ֥ וּֽבְֿקַשְׁתְּךָֿ֖ אַתָּ֣הֿ מַכֶּ֑הֿ שִׂים֩ לֶ֨חֶם וָמַ֜יִם לִפְֿנֵיהֶ֗ם וְיֹֽאֿכְֿלוּ֙ וְיִשְׁתּ֔וּ וְיֵֽלְכֿ֖וּ אֶל־אֲדֹֽֿנֵיהֶֽם׃
[‏כג] וַיִּכְֿרֶ֨הֿ לָהֶ֜ם כֵּרָ֣הֿ גְֿדֿוֹלָ֗הֿ וַיֹּֽאֿכְֿלוּ֙ וַיִּשְׁתּ֔וּ וַֽיְשַׁלְּחֵ֔ם וַיֵּֽלְכֿ֖וּ אֶל־אֲדֹֽֿנֵיהֶ֑ם וְלֹֽא־יָ֤סְפֿוּ עוֹד֙ גְּדֿוּדֵֿ֣י אֲרָ֔ם לָבֿ֖וֹא בְּאֶ֥רֶץ יִשְׂרָאֵֽל׃ס
[‏כד] ‍ֽוַיְהִי֙ אַֽחֲרֵי־כֵ֔ן וַיִּקְבֹּ֛ץ בֶּן־הֲדַֿ֥דֿ מֶֽלֶךְֿ־אֲרָ֖ם אֶתֿ־כָּל־מַֽחֲנֵ֑הוּ וַיַּ֕עַל וַיָּ֖צַר עַל־שֹֽׁמְרֽוֹן׃
[‏כה] וַיְהִ֨י רָעָ֤בֿ גָּדֿוֹל֙ בְּשֹׁ֣מְר֔וֹן וְהִנֵּ֖הֿ צָרִ֣ים עָלֶ֑יהָ עַ֣דֿ הֱי֤וֹתֿ רֹֽאֿשׁ־חֲמוֹר֙ בִּשְׁמֹנִ֣ים כֶּ֔סֶףֿ וְרֹ֛בַֿע הַקַּ֥בֿ חרייונ֖ים בַּֽחֲמִשָּׁ֥הֿ כָֽֿסֶףֿ׃
[‏כו] וַֽיְהִי֙ מֶ֣לֶךְֿ יִשְׂרָאֵ֔ל עֹבֵֿ֖ר עַל־הַֽחֹמָ֑הֿ וְאִשָּׁ֗הֿ צָֽעֲקָ֤הֿ אֵלָיו֙ לֵאֿמֹ֔ר הוֹשִׁ֖יעָהֿ אֲדֹֿנִ֥י הַמֶּֽלֶךְֿ׃
[‏כז] וַיֹּ֙אֿמֶר֙ אַל־יוֹשִׁעֵ֣ךְֿ יְהֹוָ֔ה מֵאַ֖יִן אֽוֹשִׁיעֵ֑ךְֿ הֲמִן־הַגֹּ֖רֶן א֥וֹ מִן־הַיָּֽקֶבֿ׃
[‏כח] וַיֹּֽאֿמֶר־לָ֥הּ הַמֶּ֖לֶךְֿ מַהֿ־לָּ֑ךְֿ וַתֹּ֗אֿמֶר הָֽאִשָּׁ֨הֿ הַזֹּ֜אֿתֿ אָֽמְרָ֣הֿ אֵלַ֗י תְּנִ֤י אֶתֿ־בְּנֵךְ֙ וְנֹאֿכְֿלֶ֣נּוּ הַיּ֔וֹם וְאֶתֿ־בְּנִ֖י נֹאֿכַֿ֥ל מָחָֽר׃
[‏כט] וַנְּבַֿשֵּׁ֥ל אֶתֿ־בְּנִ֖י וַנֹּֽאֿכְֿלֵ֑הוּ וָֽאֹמַ֨ר אֵלֶ֜יהָ בַּיּ֣וֹם הָֽאַחֵ֗ר תְּנִ֤י אֶתֿ־בְּנֵךְ֙ וְנֹ֣אֿכְֿלֶ֔נּוּ וַתַּחְבִּ֖א אֶתֿ־בְּנָֽהּ׃
[‏ל] וַיְהִי֩ כִֿשְׁמֹ֨עַ הַמֶּ֜לֶךְֿ אֶתֿ־דִּבְֿרֵ֤י הָֽאִשָּׁה֙ וַיִּקְרַ֣ע אֶתֿ־בְּגָֿדָ֔יו וְה֖וּא עֹבֵֿ֣ר עַל־הַֽחֹמָ֑הֿ וַיַּ֣רְא הָעָ֔ם וְהִנֵּ֥הֿ הַשַּׂ֛ק עַל־בְּשָׂר֖וֹ מִבָּֽיִתֿ׃
[‏לא] וַיֹּ֕אֿמֶר כֹּֽהֿ־יַֽעֲשֶׂהֿ־לִּ֥י אֱלֹהִ֖ים וְכֹֿ֣הֿ יוֹסִ֑ףֿ אִֽם־יַֽעֲמֹ֞דֿ רֹ֣אֿשׁ אֱלִישָׁ֧ע בֶּן־שָׁפָֿ֛ט עָלָ֖יו הַיּֽוֹם׃
[‏לב] וֶֽאֱלִישָׁע֙ יֹשֵׁ֣בֿ בְּבֵֿית֔וֹ וְהַזְּקֵנִ֖ים יֹֽשְׁבִֿ֣ים אִתּ֑וֹ וַיִּשְׁלַ֨ח אִ֜ישׁ מִלְּפָֿנָ֗יו בְּטֶ֣רֶם יָבֹֿא֩ הַמַּלְאָ֨ךְֿ אֵלָ֜יו וְה֣וּא׀ אָמַ֣ר אֶל־הַזְּקֵנִ֗ים הַרְּאִיתֶֿם֙ כִּֽי־שָׁלַ֞ח בֶּן־הַֽמְרַצֵּ֤חַ הַזֶּה֙ לְהָסִ֣יר אֶתֿ־רֹאֿשִׁ֔י רְא֣וּ׀ כְּבֹֿ֣א הַמַּלְאָ֗ךְֿ סִגְֿר֤וּ הַדֶּ֙לֶת֙ וּלְחַצְתֶּ֤ם אֹתֿוֹ֙ בַּדֶּ֔לֶתֿ הֲל֗וֹא ק֛וֹל רַגְֿלֵ֥י אֲדֹֿנָ֖יו אַֽחֲרָֽיו׃
[‏לג] עוֹדֶ֙נּוּ֙ מְדַֿבֵּ֣ר עִמָּ֔ם וְהִנֵּ֥הֿ הַמַּלְאָ֖ךְֿ יֹרֵ֣דֿ אֵלָ֑יו וַיֹּ֗אֿמֶר הִנֵּֽהֿ־זֹ֤אֿתֿ הָֽרָעָה֙ מֵאֵ֣תֿ יְהֹוָ֔ה מָֽהֿ־אוֹחִ֥יל לַֽיהֹוָ֖ה עֽוֹדֿ׃ס

פרק ז
[‏א] וַיֹּ֣אֿמֶר אֱלִישָׁ֔ע שִׁמְע֖וּ דְּבַֿר־יְהֹוָ֑ה כֹּ֣הֿ׀ אָמַ֣ר יְהֹוָ֗ה כָּעֵ֤תֿ׀ מָחָר֙ סְאָֽהֿ־סֹ֣לֶתֿ בְּשֶׁ֗קֶל וְסָאֿתַֿ֧יִם שְׂעֹרִ֛ים בְּשֶׁ֖קֶל בְּשַׁ֥עַר שֹֽׁמְרֽוֹן׃
[‏ב] וַיַּ֣עַן הַשָּׁלִ֡ישׁ אֲשֶׁר־לַמֶּלֶךְ֩ נִשְׁעָ֨ן עַל־יָד֜וֹ אֶתֿ־אִ֣ישׁ הָֽאֱלֹהִים֘ וַיֹּאֿמַר֒ הִנֵּ֣הֿ יְהֹוָ֗ה עֹשֶׂ֤הֿ אֲרֻבּוֹת֙ בַּשָּׁמַ֔יִם הֲיִֽהְיֶ֖הֿ הַדָּבָֿ֣ר הַזֶּ֑הֿ וַיֹּ֗אֿמֶר הִנְּכָֿ֤הֿ רֹאֶה֙ בְּעֵינֶ֔יךָֿ וּמִשָּׁ֖ם לֹ֥א תֹֿאֿכֵֽֿל׃פ
[‏ג] וְאַרְבָּעָ֧הֿ אֲנָשִׁ֛ים הָי֥וּ מְצֹרָעִ֖ים פֶּ֣תַֿח הַשָּׁ֑עַר וַיֹּֽאֿמְרוּ֙ אִ֣ישׁ אֶל־רֵעֵ֔הוּ מָ֗הֿ אֲנַ֛חְנוּ יֹֽשְׁבִֿ֥ים פֹּ֖הֿ עַדֿ־מָֽתְֿנוּ׃
[‏ד] אִם־אָמַרְנוּ֩ נָב֨וֹא הָעִ֜יר וְהָֽרָעָ֤בֿ בָּעִיר֙ וָמַ֣תְֿנוּ שָׁ֔ם וְאִם־יָשַׁ֥בְֿנוּ פֹֿ֖הֿ וָמָ֑תְֿנוּ וְעַתָּ֗הֿ לְכֿוּ֙ וְנִפְּלָה֙ אֶל־מַֽחֲנֵ֣הֿ אֲרָ֔ם אִם־יְחַיֻּ֣נוּ נִֽחְיֶ֔הֿ וְאִם־יְמִיתֻֿ֖נוּ וָמָֽתְֿנוּ׃
[‏ה] וַיָּק֣וּמוּ בַֿנֶּ֔שֶׁףֿ לָבֿ֖וֹא אֶל־מַֽחֲנֵ֣הֿ אֲרָ֑ם וַיָּבֹ֗אוּ עַדֿ־קְצֵה֙ מַֽחֲנֵ֣הֿ אֲרָ֔ם וְהִנֵּ֥הֿ אֵֽין־שָׁ֖ם אִֽישׁ׃
[‏ו] וַֽאֿדֹֿנָ֞י הִשְׁמִ֣יעַ׀ אֶתֿ־מַֽחֲנֵ֣הֿ אֲרָ֗ם ק֥וֹל רֶ֙כֶֿב֙ ק֣וֹל ס֔וּס ק֖וֹל חַ֣יִל גָּדֿ֑וֹל וַיֹּֽאֿמְר֞וּ אִ֣ישׁ אֶל־אָחִ֗יו הִנֵּ֣הֿ שָֽׂכַֿר־עָלֵינוּ֩ מֶ֨לֶךְֿ יִשְׂרָאֵ֜ל אֶתֿ־מַלְכֵֿ֧י הַֽחִתִּ֛ים וְאֶתֿ־מַלְכֵֿ֥י מִצְרַ֖יִם לָבֿ֥וֹא עָלֵֽינוּ׃
[‏ז] וַיָּקוּמוּ֘ וַיָּנ֣וּסוּ בַֿנֶּשֶׁף֒ וַיַּֽעַזְבֿ֣וּ אֶתֿ־אָֽהֳלֵיהֶ֗ם וְאֶתֿ־סֽוּסֵיהֶם֙ וְאֶתֿ־חֲמֹ֣רֵיהֶ֔ם ‍ֽהַמַּֽחֲנֶ֖הֿ כַּֽאֲשֶׁר־הִ֑יא וַיָּנֻ֖סוּ אֶל־נַפְֿשָֽׁם׃
[‏ח] וַיָּבֹֿאוּ֩ הַֽמְצֹֽרָעִ֨ים הָאֵ֜לֶּהֿ עַדֿ־קְצֵ֣הֿ ‍ֽהַמַּֽחֲנֶ֗הֿ וַיָּבֹ֜אוּ אֶל־אֹ֤הֶל אֶחָד֙ וַיֹּֽאֿכְֿל֣וּ וַיִּשְׁתּ֔וּ וַיִּשְׂא֣וּ מִשָּׁ֗ם כֶּ֤סֶףֿ וְזָהָב֙ וּבְֿגָֿדִ֔ים וַיֵּֽלְכֿ֖וּ וַיַּטְמִ֑נוּ וַיָּשֻׁ֗בֿוּ וַיָּבֹ֙אוּ֙ אֶל־אֹ֣הֶל אַחֵ֔ר וַיִּשְׂא֣וּ מִשָּׁ֔ם וַיֵּֽלְכֿ֖וּ וַיַּטְמִֽנוּ׃
[‏ט] וַיֹּֽאֿמְרוּ֩ אִ֨ישׁ אֶל־רֵעֵ֜הוּ לֹֽא־כֵֿ֣ן׀ אֲנַ֣חְנוּ עֹשִׂ֗ים הַיּ֤וֹם הַזֶּה֙ יֽוֹם־בְּשֹׂרָ֣הֿ ה֔וּא וַֽאֲנַ֣חְנוּ מַחְשִׁ֗ים וְחִכִּ֛ינוּ עַדֿ־א֥וֹר הַבֹּ֖קֶר וּמְצָאָ֣נוּ עָו֑וֹן וְעַתָּה֙ לְכֿ֣וּ וְנָבֹ֔אָהֿ וְנַגִּ֖ידָֿהֿ בֵּ֥יתֿ הַמֶּֽלֶךְֿ׃
[‏י] וַיָּבֹ֗אוּ וַֽיִּקְרְאוּ֘ אֶל־שֹׁעֵ֣ר הָעִיר֒ וַיַּגִּ֤ידֿוּ לָהֶם֙ לֵאֿמֹ֔ר בָּ֚אֿנוּ אֶל־מַֽחֲנֵ֣הֿ אֲרָ֔ם וְהִנֵּ֥הֿ אֵֽין־שָׁ֛ם אִ֖ישׁ וְק֣וֹל אָדָֿ֑ם כִּ֣י אִם־הַסּ֤וּס אָסוּר֙ וְהַֽחֲמ֣וֹר אָס֔וּר וְאֹהָלִ֖ים כַּֽאֲשֶׁר־הֵֽמָּהֿ׃
[‏יא] וַיִּקְרָ֖א הַשֹּֽׁעֲרִ֑ים וַיַּגִּ֕ידֿוּ בֵּ֥יתֿ הַמֶּ֖לֶךְֿ פְּנִֽימָהֿ׃
[‏יב] וַיָּ֨קָם הַמֶּ֜לֶךְֿ לַ֗יְלָהֿ וַיֹּ֙אֿמֶר֙ אֶל־עֲבָֿדָ֔יו אַגִּֽידָֿהֿ־נָּ֣א לָכֶ֔ם אֵ֛תֿ אֲשֶׁר־עָ֥שׂוּ לָ֖נוּ אֲרָ֑ם יָֽדְֿע֞וּ כִּֽי־רְעֵבִֿ֣ים אֲנַ֗חְנוּ וַיֵּֽצְא֤וּ מִן־‍ֽהַמַּֽחֲנֶה֙ לְהֵחָבֵֿ֤הֿ בְֿהַשָּׂדֶֿהֿ לֵאֿמֹ֔ר כִּֽי־יֵֽצְא֤וּ מִן־הָעִיר֙ וְנִתְֿפְּשֵׂ֣ם חַיִּ֔ים וְאֶל־הָעִ֖יר נָבֹֽֿא׃
[‏יג] וַיַּעַן֩ אֶחָ֨דֿ מֵֽעֲבָֿדָ֜יו וַיֹּ֗אֿמֶר וְיִקְחוּ־נָ֞א חֲמִשָּׁ֣הֿ מִן־הַסּוּסִים֘ ‍ֽהַנִּשְׁאָרִים֘ אֲשֶׁ֣ר נִשְׁאֲרוּ־בָֿהּ֒ הִנָּ֗ם כְּכָֿל־הֶֽהָמוֹן יִשְׂרָאֵל֙ אֲשֶׁ֣ר נִשְׁאֲרוּ־בָ֔הּ הִנָּ֕ם כְּכָֿל־הֲמ֥וֹן יִשְׂרָאֵ֖ל אֲשֶׁר־תָּ֑מּוּ וְנִשְׁלְחָ֖הֿ וְנִרְאֶֽהֿ׃
[‏יד] וַיִּקְח֕וּ שְׁנֵ֖י רֶ֣כֶֿבֿ סוּסִ֑ים וַיִּשְׁלַ֨ח הַמֶּ֜לֶךְֿ אַֽחֲרֵ֧י מַֽחֲנֵֽהֿ־אֲרָ֛ם לֵאֿמֹ֖ר לְכֿ֥וּ וּרְאֽוּ׃
[‏טו] וַיֵּֽלְכֿ֣וּ אַֽחֲרֵיהֶם֘ עַדֿ־הַיַּרְדֵּן֒ וְהִנֵּ֣הֿ כָֿל־הַדֶּ֗רֶךְֿ מְלֵאָ֤הֿ בְֿגָֿדִֿים֙ וְכֵֿלִ֔ים אֲשֶׁר־הִשְׁלִ֥יכֿוּ אֲרָ֖ם בְּהֵחָפְֿזָם וַיָּשֻׁ֙בֿוּ֙ הַמַּלְאָכִ֔ים וַיַּגִּ֖דֿוּ לַמֶּֽלֶךְֿ׃
[‏טז] וַיֵּצֵ֣א הָעָ֔ם וַיָּבֹ֕זּוּ אֵ֖תֿ מַֽחֲנֵ֣הֿ אֲרָ֑ם וַיְהִ֨י סְאָהֿ־סֹ֜לֶתֿ בְּשֶׁ֗קֶל וְסָאֿתַֿ֧יִם שְׂעֹרִ֛ים בְּשֶׁ֖קֶל כִּדְֿבַֿ֥ר יְהֹוָֽה׃
[‏יז] וְהַמֶּלֶךְ֩ הִפְֿקִ֨ידֿ אֶתֿ־הַשָּׁלִ֜ישׁ אֲשֶׁר־נִשְׁעָ֤ן עַל־יָדֿוֹ֙ עַל־הַשַּׁ֔עַר וַיִּרְמְסֻ֧הוּ הָעָ֛ם בַּשַּׁ֖עַר וַיָּמֹ֑תֿ כַּֽאֲשֶׁ֤ר דִּבֶּר֙ אִ֣ישׁ הָֽאֱלֹהִ֔ים אֲשֶׁ֣ר דִּבֶּ֔ר בְּרֶ֥דֶֿתֿ הַמֶּ֖לֶךְֿ אֵלָֽיו׃
[‏יח] וַיְהִ֗י כְּדַֿבֵּר֙ אִ֣ישׁ הָֽאֱלֹהִ֔ים אֶל־הַמֶּ֖לֶךְֿ לֵאֿמֹ֑ר סָאֿתַ֨יִם שְׂעֹרִ֜ים בְּשֶׁ֗קֶל וּֽסֲאָהֿ־סֹ֙לֶת֙ בְּשֶׁ֔קֶל יִֽהְיֶה֙ כָּעֵ֣תֿ מָחָ֔ר בְּשַׁ֖עַר שֹֽׁמְרֽוֹן׃
[‏יט] וַיַּ֨עַן הַשָּׁלִ֜ישׁ אֶתֿ־אִ֣ישׁ הָֽאֱלֹהִים֘ וַיֹּאֿמַר֒ וְהִנֵּ֣הֿ יְהֹוָ֗ה עֹשֶׂ֤הֿ אֲרֻבּוֹת֙ בַּשָּׁמַ֔יִם הֲיִֽהְיֶ֖הֿ כַּדָּבָֿ֣ר הַזֶּ֑הֿ וַיֹּ֗אֿמֶר הִנְּךָֿ֤ רֹאֶה֙ בְּעֵינֶ֔יךָֿ וּמִשָּׁ֖ם לֹ֥א תֹֿאֿכֵֽֿל׃
[‏כ] וַֽיְהִי־ל֖וֹ כֵּ֑ן וַיִּרְמְס֨וּ אֹתֿ֥וֹ הָעָ֛ם בַּשַּׁ֖עַר וַיָּמֹֽתֿ׃ס

פרק ח
[‏א] וֶֽאֱלִישָׁ֡ע דִּבֶּ֣ר אֶל־הָֽאִשָּׁה֩ אֲשֶׁר־הֶֽחֱיָ֨הֿ אֶתֿ־בְּנָ֜הּ לֵאֿמֹ֗ר ק֤וּמִי וּלְכִֿי֙ א֣תי וּבֵֿיתֵ֔ךְֿ וְגֿ֖וּרִי בַּֽאֲשֶׁ֣ר תָּגֿ֑וּרִי כִּֽי־קָרָ֤א יְהֹוָה֙ לָֽרָעָ֔בֿ וְגַֿם־בָּ֥א אֶל־הָאָ֖רֶץ שֶׁ֥בַֿע שָׁנִֽים׃
[‏ב] וַתָּ֙קָם֙ הָֽאִשָּׁ֔הֿ וַתַּ֕עַשׂ כִּדְֿבַֿ֖ר אִ֣ישׁ הָֽאֱלֹהִ֑ים וַתֵּ֤לֶךְֿ הִיא֙ וּבֵֿיתָ֔הּ וַתָּ֥גָֿר בְּאֶֽרֶץ־פְּלִשְׁתִּ֖ים שֶׁ֥בַֿע שָׁנִֽים׃
[‏ג] וַיְהִ֗י מִקְצֵה֙ שֶׁ֣בַֿע שָׁנִ֔ים וַתָּ֥שָׁבֿ הָֽאִשָּׁ֖הֿ מֵאֶ֣רֶץ פְּלִשְׁתִּ֑ים וַתֵּצֵא֙ לִצְעֹ֣ק אֶל־הַמֶּ֔לֶךְֿ אֶל־בֵּיתָֿ֖הּ וְאֶל־שָׂדָֽֿהּ׃
[‏ד] וְהַמֶּ֗לֶךְֿ מְדַֿבֵּר֙ אֶל־גֵּ֣חֲזִ֔י נַ֥עַר אִישׁ־הָֽאֱלֹהִ֖ים לֵאֿמֹ֑ר סַפְּרָהֿ־נָּ֣א לִ֔י אֵ֥תֿ כָּל־הַגְּדֹֿל֖וֹתֿ אֲשֶׁר־עָשָׂ֥הֿ אֱלִישָֽׁע׃
[‏ה] וַ֠יְהִי ה֥וּא מְסַפֵּ֣ר לַמֶּלֶךְ֘ אֵ֣תֿ אֲשֶׁר־הֶֽחֱיָ֣הֿ אֶתֿ־הַמֵּת֒ וְהִנֵּ֨הֿ הָֽאִשָּׁ֜הֿ אֲשֶׁר־הֶֽחֱיָ֤הֿ אֶתֿ־בְּנָהּ֙ צֹעֶ֣קֶתֿ אֶל־הַמֶּ֔לֶךְֿ עַל־בֵּיתָֿ֖הּ וְעַל־שָׂדָֿ֑הּ וַיֹּ֤אֿמֶר גֵּֽחֲזִי֙ אֲדֹֿנִ֣י הַמֶּ֔לֶךְֿ זֹ֚אֿתֿ הָֽאִשָּׁ֔הֿ וְזֶהֿ־בְּנָ֖הּ אֲשֶׁר־הֶֽחֱיָ֥הֿ אֱלִישָֽׁע׃
[‏ו] וַיִּשְׁאַ֥ל הַמֶּ֛לֶךְֿ לָֽאִשָּׁ֖הֿ וַתְּסַפֶּר־ל֑וֹ וַיִּתֶּן־לָ֣הּ הַמֶּלֶךְ֩ סָרִ֨יס אֶחָ֜דֿ לֵאֿמֹ֗ר הָשֵׁ֤יבֿ אֶתֿ־כָּל־אֲשֶׁר־לָהּ֙ וְאֵת֙ כָּל־תְּבֿוּאֹ֣תֿ הַשָּׂדֶ֔הֿ מִיּ֛וֹם עָזְבָֿ֥הֿ אֶתֿ־הָאָ֖רֶץ וְעַדֿ־עָֽתָּהֿ׃ס
[‏ז] וַיָּבֹֿ֤א אֱלִישָׁע֙ דַּמֶּ֔שֶׂק וּבֶֿן־הֲדַֿ֥דֿ מֶֽלֶךְֿ־אֲרָ֖ם חֹלֶ֑הֿ וַיֻּגַּדֿ־ל֣וֹ לֵאֿמֹ֔ר בָּ֛א אִ֥ישׁ הָֽאֱלֹהִ֖ים עַדֿ־הֵֽנָּהֿ׃
[‏ח] וַיֹּ֨אֿמֶר הַמֶּ֜לֶךְֿ אֶל־חֲזָהאֵ֗ל קַ֤ח בְּיָֽדְֿךָ֙ מִנְחָ֔הֿ וְלֵ֕ךְֿ לִקְרַ֖אֿתֿ אִ֣ישׁ הָֽאֱלֹהִ֑ים וְדָֽֿרַשְׁתָּ֙ אֶתֿ־יְהֹוָ֤ה מֵֽאוֹתֿוֹ֙ לֵאֿמֹ֔ר הַאֶחְיֶ֖הֿ מֵֽחֳלִ֥י זֶֽהֿ׃
[‏ט] וַיֵּ֣לֶךְֿ חֲזָאֵל֘ לִקְרָאֿתֿוֹ֒ וַיִּקַּ֨ח מִנְחָ֤הֿ בְֿיָדֿוֹ֙ וְכָֿל־ט֣וּבֿ דַּמֶּ֔שֶׂק מַשָּׂ֖א אַרְבָּעִ֣ים גָּמָ֑ל וַיָּבֹֿא֙ וַיַּֽעֲמֹ֣דֿ לְפָֿנָ֔יו וַיֹּ֗אֿמֶר בִּנְךָ֙ בֶֿן־הֲדַֿ֤דֿ מֶֽלֶךְֿ־אֲרָם֙ שְׁלָחַ֤נִי אֵלֶ֙יךָ֙ לֵאֿמֹ֔ר הַאֶחְיֶ֖הֿ מֵֽחֳלִ֥י זֶֽהֿ׃
[‏י] וַיֹּ֤אֿמֶר אֵלָיו֙ אֱלִישָׁ֔ע לֵ֥ךְֿ אֱמָר־ל֖אֺ חָיֹ֣הֿ תִֿחְיֶ֑הֿ וְהִרְאַ֥נִי יְהֹוָ֖ה כִּי־מ֥וֹתֿ יָמֽוּתֿ׃
[‏יא] וַיַּֽעֲמֵ֥דֿ אֶתֿ־פָּנָ֖יו וַיָּ֣שֶׂם עַדֿ־בֹּ֑שׁ וַיֵּ֖בְֿךְּ אִ֥ישׁ הָֽאֱלֹהִֽים׃
[‏יב] וַיֹּ֣אֿמֶר חֲזָאֵ֔ל מַדּ֖וּעַ אֲדֹֿנִ֣י בֹֿכֶֿ֑הֿ וַיֹּ֡אֿמֶר כִּֽי־יָדַ֡עְתִּי אֵ֣תֿ אֲשֶׁר־תַּֽעֲשֶׂה֩ לִבְֿנֵ֨י יִשְׂרָאֵ֜ל רָעָ֗הֿ מִבְֿצְרֵיהֶ֞ם תְּשַׁלַּ֤ח בָּאֵשׁ֙ וּבַֿחֻֽרֵיהֶם֙ בַּחֶ֣רֶבֿ תַּֽהֲרֹ֔גֿ וְעֹֽלְלֵיהֶ֣ם תְּרַטֵּ֔שׁ וְהָרֹֽתֵֿיהֶ֖ם תְּבַֿקֵּֽעַ׃
[‏יג] וַיֹּ֣אֿמֶר חֲזָהאֵ֔ל כִּ֣י מָ֤הֿ עַבְֿדְּךָ֙ הַכֶּ֔לֶבֿ כִּ֣י יַֽעֲשֶׂ֔הֿ הַדָּבָֿ֥ר הַגָּדֿ֖וֹל הַזֶּ֑הֿ וַיֹּ֣אֿמֶר אֱלִישָׁ֔ע הִרְאַ֧נִי יְהֹוָ֛ה אֹֽתְֿךָֿ֖ מֶ֥לֶךְֿ עַל־אֲרָֽם׃
[‏יד] וַיֵּ֣לֶךְֿ׀ מֵאֵ֣תֿ אֱלִישָׁ֗ע וַיָּבֹֿא֙ אֶל־אֲדֹֿנָ֔יו וַיֹּ֣אֿמֶר ל֔וֹ מָֽהֿ־אָמַ֥ר לְךָֿ֖ אֱלִישָׁ֑ע וַיֹּ֕אֿמֶר אָ֥מַר לִ֖י חָיֹ֥הֿ תִֿחְיֶֽהֿ׃
[‏טו] וַיְהִ֣י מִֽמָּ֣חֳרָ֔תֿ וַיִּקַּ֤ח הַמַּכְֿבֵּר֙ וַיִּטְבֹּ֣ל בַּמַּ֔יִם וַיִּפְֿרֹ֥שׂ עַל־פָּנָ֖יו וַיָּמֹ֑תֿ וַיִּמְלֹ֥ךְֿ חֲזָהאֵ֖ל תַּחְתָּֽיו׃פ
[‏טז] וּבִֿשְׁנַ֣תֿ חָמֵ֗שׁ לְיוֹרָ֤ם בֶּן־אַחְאָב֙ מֶ֣לֶךְֿ יִשְׂרָאֵ֔ל וִֽיהוֹשָׁפָֿ֖ט מֶ֣לֶךְֿ יְהוּדָֿ֑הֿ מָלַ֛ךְֿ יְהוֹרָ֥ם בֶּן־יְהֽוֹשָׁפָֿ֖ט מֶ֥לֶךְֿ יְהוּדָֽֿהֿ׃
[‏יז] בֶּן־שְׁלֹשִׁ֥ים וּשְׁתַּ֛יִם שָׁנָ֖הֿ הָיָ֣הֿ בְֿמָלְכֿ֑וֹ וּשְׁמֹנֶ֣הֿ שָׁנָהֿ מָלַ֖ךְֿ בִּירֽוּשָׁלָֽ‍ִם׃
[‏יח] וַיֵּ֨לֶךְֿ בְּדֶֿ֣רֶךְֿ׀ מַלְכֵֿ֣י יִשְׂרָאֵ֗ל כַּֽאֲשֶׁ֤ר עָשׂוּ֙ בֵּ֣יתֿ אַחְאָ֔בֿ כִּ֚י בַּתֿ־אַחְאָ֔בֿ הָֽיְתָֿהֿ־לּ֖וֹ לְאִשָּׁ֑הֿ וַיַּ֥עַשׂ הָרַ֖ע בְּעֵינֵ֥י יְהֹוָֽה׃
[‏יט] וְלֹֽא־אָבָֿ֤הֿ יְהֹוָה֙ לְהַשְׁחִ֣יתֿ אֶתֿ־יְהוּדָ֔הֿ לְמַ֖עַן דָּוִ֣דֿ עַבְֿדּ֑וֹ כַּֽאֲשֶׁ֣ר אָֽמַר־ל֗וֹ לָתֵ֨תֿ ל֥וֹ נִ֛יר לְבָֿנָ֖יו כָּל־הַיָּמִֽים׃
[‏כ] בְּיָמָיו֙ פָּשַׁ֣ע אֱד֔וֹם מִתַּ֖חַתֿ יַדֿ־יְהוּדָֿ֑הֿ וַיַּמְלִ֥כֿוּ עֲלֵיהֶ֖ם מֶֽלֶךְֿ׃
[‏כא] וַיַּֽעֲבֹֿ֤ר יוֹרָם֙ צָעִ֔ירָהֿ וְכָֿל־הָרֶ֖כֶֿבֿ עִמּ֑וֹ וַֽיְהִי־ה֞וּא קָ֣ם לַ֗יְלָהֿ וַיַּכֶּ֨הֿ אֶתֿ־אֱד֜וֹם הַסֹּבֵֿ֤יבֿ אֵלָיו֙ וְאֵת֙ שָׂרֵ֣י הָרֶ֔כֶֿבֿ וַיָּ֥נָס הָעָ֖ם לְאֹֽהָלָֽיו׃
[‏כב] וַיִּפְֿשַׁ֣ע אֱד֗וֹם מִתַּ֙חַת֙ יַדֿ־יְהוּדָ֔הֿ עַ֖דֿ הַיּ֣וֹם הַזֶּ֑הֿ אָ֛ז תִּפְֿשַׁ֥ע לִבְֿנָ֖הֿ בָּעֵ֥תֿ הַהִֽיא׃
[‏כג] וְיֶ֛תֶֿר דִּבְֿרֵ֥י יוֹרָ֖ם וְכָֿל־אֲשֶׁ֣ר עָשָׂ֑הֿ הֲלֽוֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏כד] וַיִּשְׁכַּ֤בֿ יוֹרָם֙ עִם־אֲבֹֿתָ֔יו וַיִּקָּבֵֿ֥ר עִם־אֲבֹֿתָֿ֖יו בְּעִ֣יר דָּוִ֑דֿ וַיִּמְלֹ֛ךְֿ אֲחַזְיָ֥הוּ בְֿנ֖וֹ תַּחְתָּֽיו׃פ
[‏כה] בִּשְׁנַת֙ שְׁתֵּֽים־עֶשְׂרֵ֣הֿ שָׁנָ֔הֿ לְיוֹרָ֥ם בֶּן־אַחְאָ֖בֿ מֶ֣לֶךְֿ יִשְׂרָאֵ֑ל מָלַ֛ךְֿ אֲחַזְיָ֥הוּ בֶֿן־יְהוֹרָ֖ם מֶ֥לֶךְֿ יְהוּדָֽֿהֿ׃
[‏כו] בֶּן־עֶשְׂרִ֨ים וּשְׁתַּ֤יִם שָׁנָה֙ אֲחַזְיָ֣הוּ בְֿמָלְכ֔וֹ וְשָׁנָ֣הֿ אַחַ֔תֿ מָלַ֖ךְֿ בִּירֽוּשָׁלָ֑‍ִם וְשֵׁ֤ם אִמּוֹ֙ עֲתַֿלְיָ֔הוּ בַּתֿ־עָמְרִ֖י מֶ֥לֶךְֿ יִשְׂרָאֵֽל׃
[‏כז] וַיֵּ֗לֶךְֿ בְּדֶ֙רֶךְ֙ בֵּ֣יתֿ אַחְאָ֔בֿ וַיַּ֧עַשׂ הָרַ֛ע בְּעֵינֵ֥י יְהֹוָ֖ה כְּבֵֿ֣יתֿ אַחְאָ֑בֿ כִּ֛י חֲתַֿ֥ן בֵּֽיתֿ־אַחְאָ֖בֿ הֽוּא׃
[‏כח] וַיֵּ֜לֶךְֿ אֶתֿ־יוֹרָ֣ם בֶּן־אַחְאָ֗בֿ לַמִּלְחָמָ֛הֿ עִם־חֲזָהאֵ֥ל מֶֽלֶךְֿ־אֲרָ֖ם בְּרָמֹ֣תֿ גִּלְעָ֑דֿ וַיַּכּ֥וּ אֲרַמִּ֖ים אֶתֿ־יוֹרָֽם׃
[‏כט] וַיָּשָׁב֩ יוֹרָ֨ם הַמֶּ֜לֶךְֿ לְהִתְֿרַפֵּ֣א בְֿיִזְרְעֶ֗אֿל מִן־הַמַּכִּים֙ אֲשֶׁ֨ר יַכֻּ֤הוּ אֲרַמִּים֙ בָּֽרָמָ֔הֿ בְּהִלָּ֣חֲמ֔וֹ אֶתֿ־חֲזָהאֵ֖ל מֶ֣לֶךְֿ אֲרָ֑ם וַֽאֲחַזְיָ֨הוּ בֶֿן־יְהוֹרָ֜ם מֶ֣לֶךְֿ יְהוּדָ֗הֿ יָרַ֡דֿ לִרְא֞וֹתֿ אֶתֿ־יוֹרָ֧ם בֶּן־אַחְאָ֛בֿ בְּיִזְרְעֶ֖אֿל כִּֽי־חֹלֶ֥הֿ הֽוּא׃ס

פרק ט
[‏א] וֶֽאֱלִישָׁע֙ הַנָּבִ֔יא קָרָ֕א לְאַחַ֖דֿ מִבְּנֵ֣י הַנְּבִֿיאִ֑ים וַיֹּ֨אֿמֶר ל֜וֹ חֲגֹֿ֣ר מָתְֿנֶ֗יךָֿ וְ֠קַח פַּ֣ךְֿ הַשֶּׁ֤מֶן הַזֶּה֙ בְּיָדֶ֔ךָֿ וְלֵ֖ךְֿ רָמֹ֥תֿ גִּלְעָֽדֿ׃
[‏ב] וּבָֿ֖אֿתָֿ שָׁ֑מָּהֿ וּרְאֵֽהֿ־שָׁ֠ם יֵה֨וּא בֶֿן־יְהֽוֹשָׁפָ֜ט בֶּן־נִמְשִׁ֗י וּבָ֙אֿתָ֙ וַֽהֲקֵֽמֹתֿוֹ֙ מִתּ֣וֹךְֿ אֶחָ֔יו וְהֵֽבֵֿיאֿתָֿ֥ אֹתֿ֖וֹ חֶ֥דֶֿר בְּחָֽדֶֿר׃
[‏ג] וְלָֽקַחְתָּ֤ פַֿךְֿ־הַשֶּׁ֙מֶן֙ וְיָֽצַקְתָּ֣ עַל־רֹאֿשׁ֔וֹ וְאָֽמַרְתָּ֙ כֹּֽהֿ־אָמַ֣ר יְהֹוָ֔ה מְשַׁחְתִּ֥יךָֿ לְמֶ֖לֶךְֿ אֶל־יִשְׂרָאֵ֑ל וּפָֿתַֿחְתָּ֥ הַדֶּ֛לֶתֿ וְנַ֖סְתָּהֿ וְלֹ֥א תְֿחַכֶּֽהֿ׃
[‏ד] וַיֵּ֧לֶךְֿ הַנַּ֛עַר הַנַּ֥עַר הַנָּבִֿ֖יא רָמֹ֥תֿ גִּלְעָֽדֿ׃
[‏ה] וַיָּבֹ֗א וְהִנֵּ֨הֿ שָׂרֵ֤י הַחַ֙יִל֙ יֹֽשְׁבִ֔ים וַיֹּ֕אֿמֶר דָּבָֿ֥ר לִ֛י אֵלֶ֖יךָֿ הַשָּׂ֑ר וַיֹּ֤אֿמֶר יֵהוּא֙ אֶל־מִ֣י מִכֻּלָּ֔נוּ וַיֹּ֖אֿמֶר אֵלֶ֥יךָֿ הַשָּֽׂר׃
[‏ו] וַיָּ֙קָם֙ וַיָּבֹֿ֣א הַבַּ֔יְתָֿהֿ וַיִּצֹ֥ק הַשֶּׁ֖מֶן אֶל־רֹאֿשׁ֑וֹ וַיֹּ֣אֿמֶר ל֗וֹ כֹּֽהֿ־אָמַ֤ר יְהֹוָה֙ אֱלֹהֵ֣י יִשְׂרָאֵ֔ל מְשַׁחְתִּ֧יךָֿ לְמֶ֛לֶךְֿ אֶל־עַ֥ם יְהֹוָ֖ה אֶל־יִשְׂרָאֵֽל׃
[‏ז] וְהִ֨כִּיתָ֔הֿ אֶתֿ־בֵּ֥יתֿ אַחְאָ֖בֿ אֲדֹֿנֶ֑יךָֿ וְנִקַּמְתִּ֞י דְּמֵ֣י׀ עֲבָֿדַֿ֣י הַנְּבִֿיאִ֗ים וּדְֿמֵ֛י כָּל־עַבְֿדֵֿ֥י יְהֹוָ֖ה מִיַּ֥דֿ אִיזָֽבֶֿל׃
[‏ח] וְאָבַֿ֖דֿ כָּל־בֵּ֣יתֿ אַחְאָ֑בֿ וְהִכְֿרַתִּ֤י לְאַחְאָב֙ מַשְׁתִּ֣ין בְּקִ֔יר וְעָצ֥וּר וְעָז֖וּבֿ בְּיִשְׂרָאֵֽל׃
[‏ט] וְנָֽתַֿתִּי֙ אֶתֿ־בֵּ֣יתֿ אַחְאָ֔בֿ כְּבֵֿ֖יתֿ יָֽרָבְֿעָ֣ם בֶּן־נְבָֿ֑ט וּכְֿבֵֿ֖יתֿ בַּעְשָׁ֥א בֶֿן־אֲחִיָּֽהֿ׃
[‏י] וְאֶתֿ־אִיזֶ֜בֶֿל יֹֽאֿכְֿל֧וּ הַכְּלָבִֿ֛ים בְּחֵ֥לֶק יִזְרְעֶ֖אֿל וְאֵ֣ין קֹבֵֿ֑ר וַיִּפְֿתַּ֥ח הַדֶּ֖לֶתֿ וַיָּנֹֽס׃
[‏יא] וְיֵה֗וּא יָצָא֙ אֶל־עַבְֿדֵֿ֣י אֲדֹֿנָ֔יו וַיֹּ֤אֿמֶר לוֹ֙ הֲשָׁל֔וֹם מַדּ֛וּעַ בָּֽא־הַמְשֻׁגָּ֥ע הַזֶּ֖הֿ אֵלֶ֑יךָֿ וַיֹּ֣אֿמֶר אֲלֵיהֶ֔ם אַתֶּ֛ם יְדַֿעְתֶּ֥ם אֶתֿ־הָאִ֖ישׁ וְאֶתֿ־שִׂיחֽוֹ׃
[‏יב] וַיֹּֽאֿמְר֣וּ שֶׁ֔קֶר הַגֶּדֿ־נָ֖א לָ֑נוּ וַיֹּ֗אֿמֶר כָּזֹ֤אֿתֿ וְכָֿזֹאֿת֙ אָמַ֤ר אֵלַי֙ לֵאֿמֹ֔ר כֹּ֚הֿ אָמַ֣ר יְהֹוָ֔ה מְשַׁחְתִּ֥יךָֿ לְמֶ֖לֶךְֿ אֶל־יִשְׂרָאֵֽל׃
[‏יג] ‍ֽוַיְמַֽהֲר֗וּ וַיִּקְחוּ֙ אִ֣ישׁ בִּגְֿד֔וֹ וַיָּשִׂ֥ימוּ תַֿחְתָּ֖יו אֶל־גֶּ֣רֶם הַֽמַּֽעֲל֑וֹתֿ וַֽיִּתְֿקְעוּ֙ בַּשּׁוֹפָ֔ר וַיֹּֽאֿמְר֖וּ מָלַ֥ךְֿ יֵהֽוּא׃
[‏יד] וַיִּתְֿקַשֵּׁ֗ר יֵה֛וּא בֶּן־יְהֽוֹשָׁפָֿ֥ט בֶּן־נִמְשִׁ֖י אֶל־יוֹרָ֑ם וְיוֹרָם֩ הָיָ֨הֿ שֹׁמֵ֜ר בְּרָמֹ֣תֿ גִּלְעָ֗דֿ ה֚וּא וְכָֿל־יִשְׂרָאֵ֔ל מִפְּנֵ֥י חֲזָאֵ֖ל מֶֽלֶךְֿ־אֲרָֽם׃
[‏טו] וַיָּשָׁב֩ יְהֽוֹרָ֨ם הַמֶּ֜לֶךְֿ לְהִתְֿרַפֵּ֣א בִֿיְזְרְעֶ֗אֿל מִן־הַמַּכִּים֙ אֲשֶׁ֣ר יַכֻּ֣הוּ אֲרַמִּ֔ים בְּהִלָּ֣חֲמ֔וֹ אֶתֿ־חֲזָאֵ֖ל מֶ֣לֶךְֿ אֲרָ֑ם וַיֹּ֤אֿמֶר יֵהוּא֙ אִם־יֵ֣שׁ נַפְֿשְׁכֶ֔ם אַל־יֵצֵ֤א פָֿלִיט֙ מִן־הָעִ֔יר לָלֶ֖כֶֿתֿ לַגִּידֿ בְּיִזְרְעֶֽאֿל׃
[‏טז] וַיִּרְכַּ֤בֿ יֵהוּא֙ וַיֵּ֣לֶךְֿ יִזְרְעֶ֔אֿלָהֿ כִּ֥י יוֹרָ֖ם שֹׁכֵֿ֣בֿ שָׁ֑מָּהֿ וַֽאֲחַזְיָה֙ מֶ֣לֶךְֿ יְהוּדָ֔הֿ יָרַ֖דֿ לִרְא֥וֹתֿ אֶתֿ־יוֹרָֽם׃
[‏יז] וְהַצֹּפֶֿה֩ עֹמֵ֨דֿ עַֽל־הַמִּגְֿדָּ֜ל בְּיִזְרְעֶ֗אֿל וַיַּ֞רְא אֶתֿ־שִׁפְֿעַ֤תֿ יֵהוּא֙ בְּבֹֿא֔וֹ וַיֹּ֕אֿמֶר שִׁפְֿעַ֖תֿ אֲנִ֣י רֹאֶ֑הֿ וַיֹּ֣אֿמֶר יְהוֹרָ֗ם קַ֥ח רַכָּ֛בֿ וּֽשְׁלַ֥ח לִקְרָאֿתָֿ֖ם וְיֹאֿמַ֥ר הֲשָׁלֽוֹם׃
[‏יח] וַיֵּלֶךְ֩ רֹכֵ֨בֿ הַסּ֜וּס לִקְרָאֿת֗וֹ וַיֹּ֙אֿמֶר֙ כֹּֽהֿ־אָמַ֤ר הַמֶּ֙לֶךְ֙ הֲשָׁל֔וֹם וַיֹּ֧אֿמֶר יֵה֛וּא מַהֿ־לְּךָֿ֥ וּלְשָׁל֖וֹם סֹ֣בֿ אֶֽל־אַֽחֲרָ֑י וַיַּגֵּ֤דֿ הַצֹּפֶֿה֙ לֵאֿמֹ֔ר בָּֽא־הַמַּלְאָ֥ךְֿ עַדֿ־הֵ֖ם וְלֹא־שָֽׁבֿ׃
[‏יט] וַיִּשְׁלַ֗ח רֹכֵֿ֣בֿ סוּס֘ שֵׁנִי֒ וַיָּבֹֿ֣א אֲלֵהֶ֔ם וַיֹּ֛אֿמֶר כֹּֽהֿ־אָמַ֥ר הַמֶּ֖לֶךְֿ שָׁל֑וֹם וַיֹּ֧אֿמֶר יֵה֛וּא מַהֿ־לְּךָֿ֥ וּלְשָׁל֖וֹם סֹ֥בֿ אֶֽל־אַֽחֲרָֽי׃
[‏כ] וַיַגֵּ֤דֿ הַצֹּפֶֿה֙ לֵאֿמֹ֔ר בָּ֥א עַדֿ־אֲלֵיהֶ֖ם וְלֹֽא־שָׁ֑בֿ וְהַמִּנְהָ֗גֿ כְּמִנְהַג֙ יֵה֣וּא בֶֿן־נִמְשִׁ֔י כִּ֥י בְֿשִׁגָּע֖וֹן יִנְהָֽגֿ׃
[‏כא] וַיֹּ֤אֿמֶר יְהוֹרָם֙ אֱסֹ֔ר וַיֶּאְסֹ֖ר רִכְֿבּ֑וֹ וַיֵּצֵ֣א יְהוֹרָ֣ם מֶֽלֶךְֿ־יִ֠שְׂרָאֵל וַֽאֲחַזְיָ֨הוּ מֶֽלֶךְֿ־יְהוּדָ֜הֿ אִ֣ישׁ בְּרִכְֿבּ֗וֹ וַיֵּֽצְאוּ֙ לִקְרַ֣אֿתֿ יֵה֔וּא וַיִּמְצָאֻ֔הוּ בְּחֶלְקַ֖תֿ נָבֿ֥וֹתֿ הַיִּזְרְעֵאֿלִֽי׃
[‏כב] וַיְהִ֗י כִּרְא֤וֹתֿ יְהוֹרָם֙ אֶתֿ־יֵה֔וּא וַיֹּ֖אֿמֶר הֲשָׁל֣וֹם יֵה֑וּא וַיֹּ֙אֿמֶר֙ מָ֣הֿ הַשָּׁל֔וֹם עַדֿ־זְנוּנֵ֞י אִיזֶ֧בֶֿל אִמְּךָֿ֛ וּכְֿשָׁפֶֿ֖יהָ הָֽרַבִּֽים׃
[‏כג] וַיַּֽהֲפֹֿ֧ךְֿ יְהוֹרָ֛ם יָדָֿ֖יו וַיָּנֹ֑ס וַיֹּ֥אֿמֶר אֶל־אֲחַזְיָ֖הוּ מִרְמָ֥הֿ אֲחַזְיָֽהֿ׃
[‏כד] וְיֵה֞וּא מִלֵּ֧א יָדֿ֣וֹ בַֿקֶּ֗שֶׁתֿ וַיַּ֤ךְֿ אֶתֿ־יְהוֹרָם֙ בֵּ֣ין זְרֹעָ֔יו וַיֵּצֵ֥א הַחֵ֖צִי מִלִּבּ֑וֹ וַיִּכְֿרַ֖ע בְּרִכְֿבּֽוֹ׃
[‏כה] וַיֹּ֗אֿמֶר אֶל־בִּדְֿקַר֙ שְׁלֹשָׁהֿ שָׂ֚א הַשְׁלִכֵ֔הוּ בְּחֶלְקַ֕תֿ שְׂדֵֿ֖הֿ נָבֿ֣וֹתֿ הַיִּזְרְעֵאֿלִ֑י כִּֽי־זְכֹ֞ר אֲנִ֣י וָאַ֗תָּהֿ אֵ֣תֿ רֹֽכְֿבִֿ֤ים צְמָדִֿים֙ אַֽחֲרֵי֙ אַחְאָ֣בֿ אָבִ֔יו וַֽיהֹוָה֙ נָשָׂ֣א עָלָ֔יו אֶתֿ־הַמַּשָּׂ֖א הַזֶּֽהֿ׃
[‏כו] אִם־ל֡אֺ אֶתֿ־דְּמֵ֣י נָבֿוֹת֩ וְאֶתֿ־דְּמֵ֨י בָֿנָ֜יו רָאִ֤יתִֿי אֶ֙מֶשׁ֙ נְאֻם־יְהֹוָ֔ה וְשִׁלַּמְתִּ֥י לְךָֿ֛ בַּחֶלְקָ֥הֿ הַזֹּ֖אֿתֿ נְאֻם־יְהֹוָ֑ה וְעַתָּ֗הֿ שָׂ֧א הַשְׁלִכֵֿ֛הוּ בַּחֶלְקָ֖הֿ כִּדְֿבַֿ֥ר יְהֹוָֽה׃
[‏כז] וַֽאֲחַזְיָ֤הֿ מֶֽלֶךְֿ־יְהוּדָֿה֙ רָאָ֔הֿ וַיָּ֕נָס דֶּ֖רֶךְֿ בֵּ֣יתֿ הַגָּ֑ן וַיִּרְדֹּ֨ףֿ אַֽחֲרָ֜יו יֵה֗וּא וַ֠יֹּאֿמֶר גַּם־אֹת֞וֹ הַכֻּ֣הוּ אֶל־הַמֶּרְכָּבָ֗הֿ בְּמַֽעֲלֵהֿ־גֿוּר֙ אֲשֶׁ֣ר אֶֽתֿ־יִבְֿלְעָ֔ם וַיָּ֥נָס מְגִֿדּ֖וֹ וַיָּ֥מָתֿ שָֽׁם׃
[‏כח] וַיַּרְכִּ֧בֿוּ אֹתֿ֛וֹ עֲבָֿדָֿ֖יו יְרֽוּשָׁלָ֑‍ְמָהֿ וַיִּקְבְּר֨וּ אֹתֿ֧וֹ בִֿקְבֻֽֿרָתֿ֛וֹ עִם־אֲבֹֿתָֿ֖יו בְּעִ֥יר דָּוִֽדֿ׃פ
[‏כט] וּבִֿשְׁנַת֙ אַחַ֣תֿ עֶשְׂרֵ֣הֿ שָׁנָ֔הֿ לְיוֹרָ֖ם בֶּן־אַחְאָ֑בֿ מָלַ֥ךְֿ אֲחַזְיָ֖הֿ עַל־יְהוּדָֽֿהֿ׃
[‏ל] וַיָּבֿ֥וֹא יֵה֖וּא יִזְרְעֶ֑אֿלָהֿ וְאִיזֶ֣בֶֿל שָֽׁמְעָ֗הֿ וַתָּ֨שֶׂם בַּפּ֤וּךְֿ עֵינֶ֙יהָ֙ וַתֵּ֣יטֶבֿ אֶתֿ־רֹאֿשָׁ֔הּ וַתַּשְׁקֵ֖ףֿ בְּעַ֥דֿ הַֽחַלּֽוֹן׃
[‏לא] וְיֵה֖וּא בָּ֣א בַֿשָּׁ֑עַר וַתֹּ֣אֿמֶר הֲשָׁל֔וֹם זִמְרִ֖י הֹרֵ֥גֿ אֲדֹֿנָֽיו׃
[‏לב] וַיִּשָּׂ֤א פָֿנָיו֙ אֶל־הַ֣חַלּ֔וֹן וַיֹּ֕אֿמֶר מִ֥י אִתִּ֖י מִ֑י וַיַּשְׁקִ֣יפֿוּ אֵלָ֔יו שְׁנַ֥יִם שְׁלֹשָׁ֖הֿ סָֽרִיסִֽים׃
[‏לג] וַיֹּ֥אֿמֶר שמט֖והו וַֽיִּשְׁמְט֑וּהָ וַיִּ֨ז מִדָּמָ֧הּ אֶל־הַקִּ֛יר וְאֶל־הַסּוּסִ֖ים וַֽיִּרְמְסֶֽנָּהֿ׃
[‏לד] וַיָּבֹֿ֖א וַיֹּ֣אֿכַֿל וַיֵּ֑שְׁתְּ וַיֹּ֗אֿמֶר פִּקְדֿוּ־נָ֞א אֶתֿ־הָֽאֲרוּרָ֤הֿ הַזֹּאֿת֙ וְקִבְֿר֔וּהָ כִּ֥י בַֿתֿ־מֶ֖לֶךְֿ הִֽיא׃
[‏לה] וַיֵּֽלְכֿ֖וּ לְקָבְֿרָ֑הּ וְלֹא־מָ֣צְאוּ בָ֗הּ כִּ֧י אִם־הַגֻּלְגֹּ֛לֶתֿ וְהָֽרַגְֿלַ֖יִם וְכַֿפּ֥וֹתֿ הַיָּדָֽֿיִם׃
[‏לו] וַיָּשֻׁבֿוּ֘ וַיַּגִּ֣ידֿוּ לוֹ֒ וַיֹּ֙אֿמֶר֙ דְּבַֿר־יְהֹוָ֣ה ה֔וּא אֲשֶׁ֣ר דִּבֶּ֗ר בְּיַדֿ־עַבְֿדּ֛וֹ אֵֽלִיָּ֥הוּ הַתִּשְׁבִּ֖י לֵאֿמֹ֑ר בְּחֵ֣לֶק יִזְרְעֶ֔אֿל יֹֽאֿכְֿל֥וּ הַכְּלָבִֿ֖ים אֶתֿ־בְּשַׂ֥ר אִיזָֽבֶֿל׃
[‏לז] וְהָיָתֿ נִבְֿלַ֣תֿ אִיזֶ֗בֶֿל כְּדֹֿ֛מֶן עַל־פְּנֵ֥י הַשָּׂדֶֿ֖הֿ בְּחֵ֣לֶק יִזְרְעֶ֑אֿל אֲשֶׁ֥ר לֹא־יֹֽאֿמְר֖וּ זֹ֥אֿתֿ אִיזָֽבֶֿל׃ס

פרק י
[‏א] וּלְאַחְאָ֛בֿ שִׁבְֿעִ֥ים בָּנִ֖ים בְּשֹֽׁמְר֑וֹן וַיִּכְֿתֹּב֩ יֵה֨וּא סְפָֿרִ֜ים וַיִּשְׁלַ֣ח שֹֽׁמְר֗וֹן אֶל־שָׂרֵ֤י יִזְרְעֶאֿל֙ הַזְּקֵנִ֔ים וְאֶל־הָאֹֽמְנִ֥ים אַחְאָ֖בֿ לֵאֿמֹֽר׃
[‏ב] וְעַתָּ֗הֿ כְּבֹ֨א הַסֵּ֤פֶֿר הַזֶּה֙ אֲלֵיכֶ֔ם וְאִתְּכֶֿ֖ם בְּנֵ֣י אֲדֹֽֿנֵיכֶֿ֑ם וְאִתְּכֶֿם֙ הָרֶ֣כֶֿבֿ וְהַסּוּסִ֔ים וְעִ֥יר מִבְֿצָ֖ר וְהַנָּֽשֶׁק׃
[‏ג] וּרְאִיתֶ֞ם הַטּ֤וֹבֿ וְהַיָּשָׁר֙ מִבְּנֵ֣י אֲדֹֽֿנֵיכֶ֔ם וְשַׂמְתֶּ֖ם עַל־כִּסֵּ֣א אָבִֿ֑יו וְהִֽלָּֽחֲמ֖וּ עַל־בֵּ֥יתֿ אֲדֹֽֿנֵיכֶֽֿם׃
[‏ד] וַיִּֽרְאוּ֙ מְאֹ֣דֿ מְאֹ֔דֿ וַיֹּ֣אֿמְר֔וּ הִנֵּה֙ שְׁנֵ֣י הַמְּלָכִ֔ים לֹ֥א עָֽמְדֿ֖וּ לְפָֿנָ֑יו וְאֵ֖יךְֿ נַֽעֲמֹ֥דֿ אֲנָֽחְנוּ׃
[‏ה] וַיִּשְׁלַ֣ח אֲשֶׁר־עַל־הַבַּ֣יִתֿ וַֽאֲשֶׁ֢ר עַל־הָעִ֟יר וְהַזְּקֵנִים֩ וְהָאֹֽמְנִ֨ים אֶל־יֵה֤וּא׀ לֵאֿמֹר֙ עֲבָֿדֶֿ֣יךָֿ אֲנַ֔חְנוּ וְכֹֿ֛ל אֲשֶׁר־תֹּאֿמַ֥ר אֵלֵ֖ינוּ נַֽעֲשֶׂ֑הֿ לֹֽא־נַמְלִ֣יךְֿ אִ֔ישׁ הַטּ֥וֹבֿ בְּעֵינֶ֖יךָֿ עֲשֵֽׂהֿ׃
[‏ו] וַיִּכְֿתֹּ֣בֿ אֲלֵיהֶם֩ סֵ֨פֶֿר׀ שֵׁנִ֜יתֿ לֵאֿמֹ֗ר אִם־לִ֨י אַתֶּ֜ם וּלְקֹלִ֣י׀ אַתֶּ֣ם שֹֽׁמְעִ֗ים קְחוּ֙ אֶתֿ־רָאֿשֵׁי֙ אַנְשֵׁ֣י בְֿנֵֽי־אֲדֹֽֿנֵיכֶ֔ם וּבֹֿ֧אוּ אֵלַ֛י כָּעֵ֥תֿ מָחָ֖ר יִזְרְעֶ֑אֿלָהֿ וּבְֿנֵ֤י הַמֶּ֙לֶךְ֙ שִׁבְֿעִ֣ים אִ֔ישׁ אֶתֿ־גְּדֹֿלֵ֥י הָעִ֖יר מְגַֿדְּלִ֥ים אוֹתָֽֿם׃
[‏ז] וַיְהִ֗י כְּבֹֿ֤א הַסֵּ֙פֶֿר֙ אֲלֵיהֶ֔ם וַיִּקְחוּ֙ אֶתֿ־בְּנֵ֣י הַמֶּ֔לֶךְֿ וַֽיִּשְׁחֲט֖וּ שִׁבְֿעִ֣ים אִ֑ישׁ וַיָּשִׂ֤ימוּ אֶתֿ־רָֽאֿשֵׁיהֶם֙ בַּדּוּדִ֔ים וַיִּשְׁלְח֥וּ אֵלָ֖יו יִזְרְעֶֽאֿלָהֿ׃
[‏ח] וַיָּבֹֿ֤א הַמַּלְאָךְ֙ וַיַּגֶּדֿ־ל֣וֹ לֵאֿמֹ֔ר הֵבִֿ֖יאוּ רָאֿשֵׁ֣י בְֿנֵֽי־הַמֶּ֑לֶךְֿ וַיֹּ֗אֿמֶר שִׂ֣ימוּ אֹתָ֞ם שְׁנֵ֧י צִבֻּרִ֛ים פֶּ֥תַֿח הַשַּׁ֖עַר עַדֿ־הַבֹּֽקֶר׃
[‏ט] וַיְהִ֤י בַֿבֹּ֙קֶר֙ וַיֵּצֵ֣א וַֽיַּֽעֲמֹ֔דֿ וַיֹּ֙אֿמֶר֙ אֶל־כָּל־הָעָ֔ם צַדִּקִ֖ים אַתֶּ֑ם הִנֵּ֨הֿ אֲנִ֜י קָשַׁ֤רְתִּי עַל־אֲדֹֿנִי֙ וָֽאֶהְרְגֵ֔הוּ וּמִ֥י הִכָּ֖הֿ אֶתֿ־כָּל־אֵֽלֶּהֿ׃
[‏י] דְּע֣וּ אֵפ֗וֹא כִּי֩ ל֨אֺ יִפֹּ֜ל מִדְּבַֿ֤ר יְהֹוָה֙ אַ֔רְצָהֿ אֲשֶׁר־דִּבֶּ֥ר יְהֹוָ֖ה עַל־בֵּ֣יתֿ אַחְאָ֑בֿ וַֽיהֹוָ֣ה עָשָׂ֔הֿ אֵ֚תֿ אֲשֶׁ֣ר דִּבֶּ֔ר בְּיַ֖דֿ עַבְֿדּ֥וֹ אֵֽלִיָּֽהוּ׃
[‏יא] וַיַּ֣ךְֿ יֵה֗וּא אֵ֣תֿ כָּל־הַנִּשְׁאָרִ֤ים לְבֵֽֿיתֿ־אַחְאָב֙ בְּיִזְרְעֶ֔אֿל וְכָֿל־גְּדֹֿלָ֖יו וּמְיֻדָּעָ֣יו וְכֹֽֿהֲנָ֑יו עַדֿ־בִּלְתִּ֥י הִשְׁאִֽיר־ל֖וֹ שָׂרִֽידֿ׃
[‏יב] וַיָּ֙קָם֙ וַיָּבֹ֔א וַיֵּ֖לֶךְֿ שֹֽׁמְר֑וֹן ה֛וּא בֵּֽיתֿ־עֵ֥קֶדֿ הָֽרֹעִ֖ים בַּדָּֽרֶךְֿ׃
[‏יג] וְיֵה֗וּא מָצָא֙ אֶתֿ־אֲחֵי֙ אֲחַזְיָ֣הוּ מֶֽלֶךְֿ־יְהוּדָ֔הֿ וַיֹּ֖אֿמֶר מִ֣י אַתֶּ֑ם וַיֹּֽאֿמְר֗וּ אֲחֵ֤י אֲחַזְיָ֙הוּ֙ אֲנַ֔חְנוּ וַנֵּ֛רֶדֿ לִשְׁל֥וֹם בְּנֵֽי־הַמֶּ֖לֶךְֿ וּבְֿנֵ֥י הַגְּבִֿירָֽהֿ׃
[‏יד] וַיֹּ֙אֿמֶר֙ תִּפְֿשׂ֣וּם חַיִּ֔ים וַֽיִּתְֿפְּשׂ֖וּם חַיִּ֑ים וַֽיִּשְׁחָט֞וּם אֶל־בּ֣וֹר בֵּֽיתֿ־עֵ֗קֶדֿ אַרְבָּעִ֤ים וּשְׁנַ֙יִם֙ אִ֔ישׁ וְלֹֽא־הִשְׁאִ֥יר אִ֖ישׁ מֵהֶֽם׃ס
[‏טו] וַיֵּ֣לֶךְֿ מִשָּׁ֡ם וַיִּמְצָ֣א אֶתֿ־יְהֽוֹנָדָֿב֩ בֶּן־רֵכָ֨בֿ לִקְרָאֿת֜וֹ וַֽיְבָֽֿרְכֵ֗הוּ וַיֹּ֨אֿמֶר אֵלָ֜יו הֲיֵ֧שׁ אֶתֿ־לְבָֽֿבְֿךָֿ֣ יָשָׁ֗ר כַּֽאֲשֶׁ֤ר לְבָֿבִֿי֙ עִם־לְבָֿבֶ֔ךָֿ וַיֹּ֨אֿמֶר יְהֽוֹנָדָֿ֥בֿ יֵ֛שׁ וָיֵ֖שׁ תְּנָ֣הֿ אֶתֿ־יָדֶֿ֑ךָֿ וַיִּתֵּ֣ן יָד֔וֹ וַיַּֽעֲלֵ֥הוּ אֵלָ֖יו אֶל־הַמֶּרְכָּבָֽֿהֿ׃
[‏טז] וַיֹּ֙אֿמֶר֙ לְכָֿ֣הֿ אִתִּ֔י וּרְאֵ֖הֿ בְּקִנְאָתִֿ֣י לַֽיהֹוָ֑ה וַיַּרְכִּ֥בֿוּ אֹתֿ֖וֹ בְּרִכְֿבּֽוֹ׃
[‏יז] וַיָּבֹֿא֙ שֹֽׁמְר֔וֹן וַ֠יַּךְֿ אֶתֿ־כָּל־הַנִּשְׁאָרִ֧ים לְאַחְאָ֛בֿ בְּשֹֽׁמְר֖וֹן עַדֿ־הִשְׁמִידֿ֑וֹ כִּדְֿבַֿ֣ר יְהֹוָ֔ה אֲשֶׁ֥ר דִּבֶּ֖ר אֶל־אֵֽלִיָּֽהוּ׃ס
[‏יח] וַיִּקְבֹּ֤ץ יֵהוּא֙ אֶתֿ־כָּל־הָעָ֔ם וַיֹּ֣אֿמֶר אֲלֵהֶ֔ם אַחְאָ֕בֿ עָבַֿ֥דֿ אֶתֿ־הַבַּ֖עַל מְעָ֑ט יֵה֖וּא יַֽעַבְֿדֶֿ֥נּוּ הַרְבֵּֽהֿ׃
[‏יט] וְעַתָּ֣הֿ כָֿל־נְבִֿיאֵ֣י הַבַּ֡עַל כָּל־עֹבְֿדָֿ֣יו וְכָֿל־כֹּֽהֲנָיו֩ קִרְא֨וּ אֵלַ֜י אִ֣ישׁ אַל־יִפָּקֵ֗דֿ כִּי֩ זֶ֨בַֿח גָּדֿ֥וֹל לִי֙ לַבַּ֔עַל כֹּ֥ל אֲשֶׁר־יִפָּקֵ֖דֿ לֹ֣א יִֽחְיֶ֑הֿ וְיֵהוּא֙ עָשָׂ֣הֿ בְֿעָקְבָּ֔הֿ לְמַ֥עַן הַֽאֲבִֿ֖ידֿ אֶתֿ־עֹבְֿדֵֿ֥י הַבָּֽעַל׃
[‏כ] וַיֹּ֣אֿמֶר יֵה֗וּא קַדְּשׁ֧וּ עֲצָרָ֛הֿ לַבַּ֖עַל וַיִּקְרָֽאוּ׃
[‏כא] וַיִּשְׁלַ֤ח יֵהוּא֙ בְּכָֿל־יִשְׂרָאֵ֔ל וַיָּבֹ֙אוּ֙ כָּל־עֹבְֿדֵֿ֣י הַבַּ֔עַל וְלֹֽא־נִשְׁאַ֥ר אִ֖ישׁ אֲשֶׁ֣ר לֹֽא־בָֿ֑א וַיָּבֹ֙אוּ֙ בֵּ֣יתֿ הַבַּ֔עַל וַיִּמָּלֵ֥א בֵֽֿיתֿ־הַבַּ֖עַל פֶּ֥הֿ לָפֶֽֿהֿ׃
[‏כב] וַיֹּ֗אֿמֶר לַֽאֲשֶׁר֙ עַל־הַמֶּלְתָּחָ֔הֿ הוֹצֵ֣א לְב֔וּשׁ לְכֹֿ֖ל עֹֽבְֿדֵֿ֣י הַבָּ֑עַל וַיֹּצֵ֥א לָהֶ֖ם הַמַּלְבּֽוּשׁ׃
[‏כג] וַיָּבֹֿ֥א יֵה֛וּא וִיהֽוֹנָדָֿ֥בֿ בֶּן־רֵכָֿ֖בֿ בֵּ֣יתֿ הַבָּ֑עַל וַיֹּ֜אֿמֶר לְעֹֽבְֿדֵֿ֣י הַבַּ֗עַל חַפְּשׂ֤וּ וּרְאוּ֙ פֶּן־יֶשׁ־פֹּ֤הֿ עִמָּכֶֿם֙ מֵֽעַבְֿדֵֿ֣י יְהֹוָ֔ה כִּ֛י אִם־עֹבְֿדֵֿ֥י הַבַּ֖עַל לְבַֿדָּֽם׃
[‏כד] וַיָּבֹ֕אוּ לַֽעֲשׂ֖וֹתֿ זְבָֿחִ֣ים וְעֹל֑וֹתֿ וְיֵה֞וּא שָׂם־ל֤וֹ בַֿחוּץ֙ שְׁמֹנִ֣ים אִ֔ישׁ וַיֹּ֗אֿמֶר הָאִ֤ישׁ אֲשֶׁר־יִמָּלֵט֙ מִן־הָֽאֲנָשִׁ֗ים אֲשֶׁ֤ר אֲנִי֙ מֵבִֿ֣יא עַל־יְדֵֿיכֶ֔ם נַפְֿשׁ֖וֹ תַּ֥חַתֿ נַפְֿשֽׁוֹ׃
[‏כה] וַיְהִ֞י כְּכַֿלֹּתֿ֣וֹ׀ לַֽעֲשׂ֣וֹתֿ הָֽעֹלָ֗הֿ וַיֹּ֣אֿמֶר יֵ֠הוּא לָֽרָצִ֨ים וְלַשָּׁלִשִׁ֜ים בֹּ֤אוּ הַכּוּם֙ אִ֣ישׁ אַל־יֵצֵ֔א וַיַּכּ֖וּם לְפִֿי־חָ֑רֶבֿ וַיַּשְׁלִ֗כֿוּ הָֽרָצִים֙ וְהַשָּׁ֣לִשִׁ֔ים וַיֵּֽלְכֿ֖וּ עַדֿ־עִ֥יר בֵּֽיתֿ־הַבָּֽעַל׃
[‏כו] וַיֹּצִ֛אוּ אֶתֿ־מַצְּבֿ֥וֹתֿ בֵּֽיתֿ־הַבַּ֖עַל וַֽיִּשְׂרְפֽֿוּהָ׃
[‏כז] וַֽיִּתְּצ֔וּ אֵ֖תֿ מַצְּבַֿ֣תֿ הַבָּ֑עַל וַֽיִּתְּצוּ֙ אֶתֿ־בֵּ֣יתֿ הַבַּ֔עַל וַיְשִׂמֻ֥הוּ לְמַֽחֲרָאוֹתֿ עַדֿ־הַיּֽוֹם׃
[‏כח] וַיַּשְׁמֵ֥דֿ יֵה֛וּא אֶתֿ־הַבַּ֖עַל מִיִּשְׂרָאֵֽל׃
[‏כט] רַ֠ק חֲטָאֵ֞י יָֽרָבְֿעָ֤ם בֶּן־נְבָֿט֙ אֲשֶׁ֣ר הֶֽחֱטִ֣יא אֶתֿ־יִשְׂרָאֵ֔ל לֹא־סָ֥ר יֵה֖וּא מֵאַֽחֲרֵיהֶ֑ם עֶגְֿלֵי֙ הַזָּהָ֔בֿ אֲשֶׁ֥ר בֵּֽיתֿ־אֵ֖ל וַֽאֲשֶׁ֥ר בְּדָֽֿן׃פ
[‏ל] וַיֹּ֨אֿמֶר יְהֹוָ֜ה אֶל־יֵה֗וּא יַ֤עַן אֲשֶׁר־הֱטִיבֹֿתָ֙ לַֽעֲשׂ֤וֹתֿ הַיָּשָׁר֙ בְּעֵינַ֔י כְּכֹֿל֙ אֲשֶׁ֣ר בִּלְבָֿבִ֔י עָשִׂ֖יתָֿ לְבֵֿ֣יתֿ אַחְאָ֑בֿ בְּנֵ֣י רְבִֿעִ֔ים יֵֽשְׁבֿ֥וּ לְךָֿ֖ עַל־כִּסֵּ֥א יִשְׂרָאֵֽל׃
[‏לא] וְיֵה֗וּא לֹ֥א שָׁמַ֛ר לָלֶ֛כֶֿתֿ בְּתֽֿוֹרַתֿ־יְהֹוָ֥ה אֱלֹהֵֽי־יִשְׂרָאֵ֖ל בְּכָֿל־לְבָֿבֿ֑וֹ לֹ֣א סָ֗ר מֵעַל֙ חַטֹּ֣אֿותֿ יָֽרָבְֿעָ֔ם אֲשֶׁ֥ר הֶֽחֱטִ֖יא אֶתֿ־יִשְׂרָאֵֽל׃ס
[‏לב] בַּיָּמִ֣ים הָהֵ֔ם הֵחֵ֣ל יְהֹוָ֔ה לְקַצּ֖וֹתֿ בְּיִשְׂרָאֵ֑ל וַיַּכֵּ֥ם חֲזָאֵ֖ל בְּכָֿל־גְּבֿ֥וּל יִשְׂרָאֵֽל׃
[‏לג] מִן־הַיַּרְדֵּן֙ מִזְרַ֣ח הַשֶּׁ֔מֶשׁ אֵ֚תֿ כָּל־אֶ֣רֶץ הַגִּלְעָ֔דֿ הַגָּדִֿ֥י וְהָרֻאובֵֿנִ֖י וְהַֽמְנַשִּׁ֑י מֵֽעֲרֹעֵר֙ אֲשֶׁ֣ר עַל־נַ֣חַל אַרְנֹ֔ן וְהַגִּלְעָ֖דֿ וְהַבָּשָֽׁן׃
[‏לד] וְיֶ֨תֶֿר דִּבְֿרֵ֥י יֵה֛וּא וְכָֿל־אֲשֶׁ֥ר עָשָׂ֖הֿ וְכָֿל־גְּבֽֿוּרָתֿ֑וֹ הֲלֽוֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏לה] וַיִּשְׁכַּ֤בֿ יֵהוּא֙ עִם־אֲבֹֿתָ֔יו וַיִּקְבְּר֥וּ אֹתֿ֖וֹ בְּשֹֽׁמְר֑וֹן וַיִּמְלֹ֛ךְֿ יְהֽוֹאָחָ֥ז בְּנ֖וֹ תַּחְתָּֽיו׃
[‏לו] וְהַיָּמִ֗ים אֲשֶׁ֨ר מָלַ֤ךְֿ יֵהוּא֙ עַל־יִשְׂרָאֵ֔ל עֶשְׂרִ֥ים וּשְׁמֹנֶֽהֿ־שָׁנָ֖הֿ בְּשֹֽׁמְרֽוֹן׃ס

פרק יא
[‏א] וַֽעֲתַֿלְיָה֙ אֵ֣ם אֲחַזְיָ֔הוּ וּרָֽאֲתָֿהֿ כִּ֣י מֵ֣תֿ בְּנָ֑הּ וַתָּ֙קָם֙ וַתְּאַבֵּ֔דֿ אֵ֖תֿ כָּל־זֶ֥רַע הַמַּמְלָכָֽֿהֿ׃
[‏ב] וַתִּקַּ֣ח יְהוֹשֶׁ֣בַֿע בַּתֿ־הַמֶּֽלֶךְֿ־י֠וֹרָם אֲח֨וֹתֿ אֲחַזְיָ֜הוּ אֶתֿ־יוֹאָ֣שׁ בֶּן־אֲחַזְיָ֗הֿ וַתִּגְֿנֹ֤בֿ אֹתֿוֹ֙ מִתּ֤וֹךְֿ בְּנֵֽי־הַמֶּ֙לֶךְ֙ הַמַּמוֹתְֿתִֿים אֹתֿ֥וֹ וְאֶתֿ־מֵינִקְתּ֖וֹ בַּֽחֲדַֿ֣ר הַמִּטּ֑וֹתֿ וַיַּסְתִּ֧רוּ אֹתֿ֛וֹ מִפְּנֵ֥י עֲתַֿלְיָ֖הוּ וְלֹ֥א הוּמָֽתֿ׃
[‏ג] וַיְהִ֤י אִתָּהּ֙ בֵּ֣יתֿ יְהֹוָ֔ה מִתְֿחַבֵּ֖א שֵׁ֣שׁ שָׁנִ֑ים וַֽעֲתַֿלְיָ֖הֿ מֹלֶ֥כֶֿתֿ עַל־הָאָֽרֶץ׃ס
[‏ד] וּבַֿשָּׁנָ֣הֿ הַ֠שְּׁבִֿיעִיתֿ שָׁלַ֨ח יְהֽוֹיָדָ֜ע וַיִּקַּ֣ח׀ אֶתֿ־שָׂרֵ֣י הַמֵּאֿיוֹתֿ לַכָּרִי֙ וְלָ֣רָצִ֔ים וַיָּבֵֿ֥א אֹתָֿ֛ם אֵלָ֖יו בֵּ֣יתֿ יְהֹוָ֑ה וַיִּכְֿרֹת֩ לָהֶ֨ם בְּרִ֜יתֿ וַיַּשְׁבַּ֤ע אֹתָֿם֙ בְּבֵֿ֣יתֿ יְהֹוָ֔ה וַיַּ֥רְא אֹתָֿ֖ם אֶתֿ־בֶּן־הַמֶּֽלֶךְֿ׃
[‏ה] וַיְצַוֵּ֣ם לֵאֿמֹ֔ר זֶ֥הֿ הַדָּבָֿ֖ר אֲשֶׁ֣ר תַּֽעֲשׂ֑וּן הַשְּׁלִשִׁ֤יתֿ מִכֶּם֙ בָּאֵ֣י הַשַּׁבָּ֔תֿ וְשֹׁ֣מְרֵ֔י מִשְׁמֶ֖רֶתֿ בֵּ֥יתֿ הַמֶּֽלֶךְֿ׃
[‏ו] וְהַשְּׁלִשִׁית֙ בְּשַׁ֣עַר ס֔וּר וְהַשְּׁלִשִׁ֥יתֿ בַּשַּׁ֖עַר אַחַ֣ר הָֽרָצִ֑ים וּשְׁמַרְתֶּ֛ם אֶתֿ־מִשְׁמֶ֥רֶתֿ הַבַּ֖יִתֿ מַסָּֽח׃
[‏ז] וּשְׁתֵּ֤י הַיָּדֿוֹת֙ בָּכֶ֔ם כֹּ֖ל יֹֽצְאֵ֣י הַשַּׁבָּ֑תֿ וְשָֽׁמְר֛וּ אֶתֿ־מִשְׁמֶ֥רֶתֿ בֵּֽיתֿ־יְהֹוָ֖ה אֶל־הַמֶּֽלֶךְֿ׃
[‏ח] וְהִקַּפְֿתֶּ֨ם עַל־הַמֶּ֜לֶךְֿ סָבִ֗יבֿ אּ֚ישׁ וְכֵֿלָ֣יו בְּיָד֔וֹ וְהַבָּ֥א אֶל־הַשְּׂדֵֿר֖וֹתֿ יוּמָ֑תֿ וִֽהְי֥וּ אֶתֿ־הַמֶּ֖לֶךְֿ בְּצֵאֿתֿ֥וֹ וּבְֿבֹֿאֽוֹ׃
[‏ט] וַֽיַּֽעֲשׂ֞וּ שָׂרֵ֣י הַמֵּאֿיוֹתֿ כְּכֹֿ֣ל אֲשֶׁר־צִוָּה֘ יְהֽוֹיָדָֿ֣ע הַכֹּהֵן֒ וַיִּקְחוּ֙ אִ֣ישׁ אֶתֿ־אֲנָשָׁ֔יו בָּאֵ֣י הַשַּׁבָּ֔תֿ עִ֖ם יֹֽצְאֵ֣י הַשַּׁבָּ֑תֿ וַיָּבֹֿ֖אוּ אֶל־יְהֽוֹיָדָֿ֥ע הַכֹּהֵֽן׃
[‏י] וַיִּתֵּ֨ן הַכֹּהֵ֜ן לְשָׂרֵ֣י הַמֵּאֿיוֹתֿ אֶתֿ־הַֽחֲנִית֙ וְאֶתֿ־הַשְּׁלָטִ֔ים אֲשֶׁ֖ר לַמֶּ֣לֶךְֿ דָּוִ֑דֿ אֲשֶׁ֖ר בְּבֵֿ֥יתֿ יְהֹוָֽה׃
[‏יא] וַיַּֽעַמְד֨וּ הָֽרָצִ֜ים אִ֣ישׁ׀ וְכֵֿלָ֣יו בְּיָד֗וֹ מִכֶּ֨תֶֿףֿ הַבַּ֤יִתֿ הַיְמָנִית֙ עַדֿ־כֶּ֤תֶֿףֿ הַבַּ֙יִת֙ הַשְּׂמָאֿלִ֔יתֿ לַמִּזְבֵּ֖חַ וְלַבָּ֑יִתֿ עַל־הַמֶּ֖לֶךְֿ סָבִֽֿיבֿ׃
[‏יב] וַיּוֹצִ֣א אֶתֿ־בֶּן־הַמֶּ֗לֶךְֿ וַיִּתֵּ֤ן עָלָיו֙ אֶתֿ־הַנֵּ֙זֶר֙ וְאֶתֿ־הָ֣עֵד֔וּתֿ וַיַּמְלִ֥כֿוּ אֹתֿ֖וֹ וַיִּמְשָׁחֻ֑הוּ וַיַּכּוּ־כָ֔ףֿ וַיֹּֽאֿמְר֖וּ יְחִ֥י הַמֶּֽלֶךְֿ׃ס
[‏יג] וַתִּשְׁמַ֣ע עֲתַֿלְיָ֔הֿ אֶתֿ־ק֥וֹל הָֽרָצִ֖ין הָעָ֑ם וַתָּבֹֿ֥א אֶל־הָעָ֖ם בֵּ֥יתֿ יְהֹוָֽה׃
[‏יד] וַתֵּ֡רֶא וְהִנֵּ֣הֿ הַמֶּלֶךְ֩ עֹמֵ֨דֿ עַֽל־הָֽעַמּ֜וּדֿ כַּמִּשְׁפָּ֗ט וְהַשָּׂרִ֤ים וְהַֽחֲצֹֽצְרוֹת֙ אֶל־הַמֶּ֔לֶךְֿ וְכָֿל־עַ֤ם הָאָ֙רֶץ֙ שָׂמֵ֔חַ וְתֹֿקֵ֖עַ בַּֽחֲצֹֽצְר֑וֹתֿ וַתִּקְרַ֤ע עֲתַֿלְיָה֙ אֶתֿ־בְּגָֿדֶ֔יהָ וַתִּקְרָ֖א קֶ֥שֶׁר קָֽשֶׁר׃
[‏טו] וַיְצַו֩ יְהֽוֹיָדָ֨ע הַכֹּהֵ֜ן אֶתֿ־שָׂרֵ֥י הַמֵּיאוֹתֿ פְּקֻדֵֿ֣י הַחַ֗יִל וַיֹּ֤אֿמֶר אֲלֵיהֶם֙ הוֹצִ֤יאוּ אֹתָֿהּ֙ אֶל־מִבֵּ֣יתֿ לַשְּׂדֵֿרֹ֔תֿ וְהַבָּ֥א אַֽחֲרֶ֖יהָ הָמֵ֣תֿ בֶּחָ֑רֶבֿ כִּ֚י אָמַ֣ר הַכֹּהֵ֔ן אַל־תּוּמַ֖תֿ בֵּ֥יתֿ יְהֹוָֽה׃
[‏טז] וַיָּשִׂ֤מוּ לָהּ֙ יָדַ֔יִם וַתָּבֿ֛וֹא דֶּֽרֶךְֿ־מְבֿ֥וֹא הַסּוּסִ֖ים בֵּ֣יתֿ הַמֶּ֑לֶךְֿ וַתּוּמַ֖תֿ שָֽׁם׃ס
[‏יז] וַיִּכְֿרֹ֨תֿ יְהֽוֹיָדָ֜ע אֶֽתֿ־הַבְּרִ֗יתֿ בֵּ֤ין יְהֹוָה֙ וּבֵֿ֤ין הַמֶּ֙לֶךְ֙ וּבֵֿ֣ין הָעָ֔ם לִֽהְי֥וֹתֿ לְעָ֖ם לַֽיהֹוָ֑ה וּבֵֿ֥ין הַמֶּ֖לֶךְֿ וּבֵֿ֥ין הָעָֽם׃
[‏יח] וַיָּבֹֿ֣אוּ כָֿל־עַם֩ הָאָ֨רֶץ בֵּֽיתֿ־הַבַּ֜עַל וַֽיִּתְּצֻ֗הוּ אֶתֿ־מִזְבְּחֹתֿוֹ וְאֶתֿ־צְלָמָיו֙ שִׁבְּר֣וּ הֵיטֵ֔בֿ וְאֵ֗תֿ מַתָּן֙ כֹּהֵ֣ן הַבַּ֔עַל הָֽרְגֿ֖וּ לִפְֿנֵ֣י הַֽמִּזְבְּח֑וֹתֿ וַיָּ֧שֶׂם הַכֹּהֵ֛ן פְּקֻדּ֖וֹתֿ עַל־בֵּ֥יתֿ יְהֹוָֽה׃
[‏יט] וַיִּקַּ֣ח אֶתֿ־שָׂרֵ֣י הַ֠מֵּאוֹתֿ וְאֶתֿ־הַכָּרִ֨י וְאֶתֿ־הָֽרָצִ֜ים וְאֵ֣תֿ׀ כָּל־עַ֣ם הָאָ֗רֶץ וַיֹּרִ֤ידֿוּ אֶתֿ־הַמֶּ֙לֶךְ֙ מִבֵּ֣יתֿ יְהֹוָ֔ה וַיָּבֿ֛וֹאוּ דֶּֽרֶךְֿ־שַׁ֥עַר הָֽרָצִ֖ים בֵּ֣יתֿ הַמֶּ֑לֶךְֿ וַיֵּ֖שֶׁבֿ עַל־כִּסֵּ֥א הַמְּלָכִֽֿים׃
[‏כ] וַיִּשְׂמַ֥ח כָּל־עַם־הָאָ֖רֶץ וְהָעִ֣יר שָׁקָ֑טָהֿ וְאֶתֿ־עֲתַֿלְיָ֛הוּ הֵמִ֥יתֿוּ בַֿחֶ֖רֶבֿ בֵּ֥יתֿ מֽ‌לך׃ס

פרק יב
[‏א] בֶּן־שֶׁ֥בַֿע שָׁנִ֖ים יְהוֹאָ֥שׁ בְּמָלְכֽֿוֹ׃
[‏ב] בִּשְׁנַתֿ־שֶׁ֤בַֿע לְיֵהוּא֙ מָלַ֣ךְֿ יְהוֹאָ֔שׁ וְאַרְבָּעִ֣ים שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ צִבְֿיָ֖הֿ מִבְּאֵ֥ר שָֽׁבַֿע׃
[‏ג] וַיַּ֨עַשׂ יְהוֹאָ֧שׁ הַיָּשָׁ֛ר בְּעֵינֵ֥י יְהֹוָ֖ה כָּל־יָמָ֑יו אֲשֶׁ֣ר הוֹרָ֔הוּ יְהֽוֹיָדָֿ֖ע הַכֹּהֵֽן׃
[‏ד] רַ֥ק הַבָּמ֖וֹתֿ לֹא־סָ֑רוּ ע֥וֹדֿ הָעָ֛ם מְזַבְּחִ֥ים וּֽמְקַטְּרִ֖ים בַּבָּמֽוֹתֿ׃
[‏ה] וַיֹּ֨אֿמֶר יְהוֹאָ֜שׁ אֶל־הַכֹּֽהֲנִ֗ים כֹּל֩ כֶּ֨סֶףֿ הַקֳּדָֿשִׁ֜ים אֲשֶׁר־יוּבָֿ֤א בֵֽֿיתֿ־יְהֹוָה֙ כֶּ֣סֶףֿ עוֹבֵ֔ר אִ֕ישׁ כֶּ֥סֶףֿ נַפְֿשׁ֖וֹתֿ עֶרְכּ֑וֹ כָּל־כֶּ֗סֶףֿ אֲשֶׁ֤ר יַֽעֲלֶה֙ עַ֣ל לֶבֿ־אִ֔ישׁ לְהָבִֿ֖יא בֵּ֥יתֿ יְהֹוָֽה׃
[‏ו] יִקְח֤וּ לָהֶם֙ הַכֹּ֣הֲנִ֔ים אִ֖ישׁ מֵאֵ֣תֿ מַכָּר֑וֹ וְהֵ֗ם יְחַזְּקוּ֙ אֶתֿ־בֶּ֣דֶֿק הַבַּ֔יִתֿ לְכֹֿ֛ל אֲשֶׁר־יִמָּצֵ֥א שָׁ֖ם בָּֽדֶֿק׃ס
[‏ז] וַיְהִ֗י בִּשְׁנַ֨תֿ עֶשְׂרִ֧ים וְשָׁלֹ֛שׁ שָׁנָ֖הֿ לַמֶּ֣לֶךְֿ יְהוֹאָ֑שׁ לֹֽא־חִזְּק֥וּ הַכֹּֽהֲנִ֖ים אֶתֿ־בֶּ֥דֶֿק הַבָּֽיִתֿ׃
[‏ח] וַיִּקְרָא֩ הַמֶּ֨לֶךְֿ יְהוֹאָ֜שׁ לִיהוֹיָדָֿ֤ע הַכֹּהֵן֙ וְלַכֹּ֣הֲנִ֔ים וַיֹּ֣אֿמֶר אֲלֵהֶ֔ם מַדּ֛וּעַ אֵֽינְכֶֿ֥ם מְחַזְּקִ֖ים אֶתֿ־בֶּ֣דֶֿק הַבָּ֑יִתֿ וְעַתָּ֗הֿ אַל־תִּקְחוּ־כֶ֙סֶף֙ מֵאֵ֣תֿ מַכָּֽרֵיכֶ֔ם כִּֽי־לְבֶֿ֥דֶֿק הַבַּ֖יִתֿ תִּתְּנֻֽהוּ׃
[‏ט] וַיֵּאֹ֖תֿוּ הַכֹּֽהֲנִ֑ים לְבִֿלְתִּ֤י קְחַתֿ־כֶּ֙סֶף֙ מֵאֵ֣תֿ הָעָ֔ם וּלְבִֿלְתִּ֥י חַזֵּ֖ק אֶתֿ־בֶּ֥דֶֿק הַבָּֽיִתֿ׃
[‏י] וַיִּקַּ֞ח יְהֽוֹיָדָֿ֤ע הַכֹּהֵן֙ אֲר֣וֹן אֶחָ֔דֿ וַיִּקֹּ֥בֿ חֹ֖ר בְּדַֿלְתּ֑וֹ וַיִּתֵּ֣ן אֹתֿוֹ֩ אֵ֨צֶל הַמִּזְבֵּ֜חַ בימ֗ין בְּבֽֿוֹא־אִישׁ֙ בֵּ֣יתֿ יְהֹוָ֔ה וְנָֽתְֿנוּ־שָׁ֤מָּהֿ הַכֹּֽהֲנִים֙ שֹֽׁמְרֵ֣י הַסַּ֔ףֿ אֶתֿ־כָּל־הַכֶּ֖סֶףֿ הַמּוּבָֿ֥א בֵֽֿיתֿ־יְהֹוָֽה׃
[‏יא] וַֽיְהִי֙ כִּרְאוֹתָ֔ם כִּי־רַ֥בֿ הַכֶּ֖סֶףֿ בָּֽאָר֑וֹן וַיַּ֨עַל סֹפֵֿ֤ר הַמֶּ֙לֶךְ֙ וְהַכֹּהֵ֣ן הַגָּד֔וֹל וַיָּצֻ֙רוּ֙ וַיִּמְנ֔וּ אֶתֿ־הַכֶּ֖סֶףֿ הַנִּמְצָ֥א בֵֽֿיתֿ־יְהֹוָֽה׃
[‏יב] וְנָֽתְֿנוּ֙ אֶתֿ־הַכֶּ֣סֶףֿ הַֽמְתֻֿכָּ֔ן עַל־יַדֿ עֹשֵׂ֣י הַמְּלָאֿכָ֔הֿ הַפְּקֻדִֿים בֵּ֣יתֿ יְהֹוָ֑ה וַיּֽוֹצִיאֻ֜הוּ לְחָרָשֵׁ֤י הָעֵץ֙ וְלַבֹּנִ֔ים הָֽעֹשִׂ֖ים בֵּ֥יתֿ יְהֹוָֽה׃
[‏יג] וְלַגֹּֽדְֿרִים֙ וּלְחֹֽצְבֵֿ֣י הָאֶ֔בֶֿן וְלִקְנ֤וֹתֿ עֵצִים֙ וְאַבְֿנֵ֣י מַחְצֵ֔בֿ לְחַזֵּ֖ק אֶתֿ־בֶּ֣דֶֿק בֵּֽיתֿ־יְהֹוָ֑ה וּלְכֹֿ֛ל אֲשֶׁר־יֵצֵ֥א עַל־הַבַּ֖יִתֿ לְחָזְקָֽהֿ׃
[‏יד] אַךְ֩ ל֨אֺ יֵֽעָשֶׂ֜הֿ בֵּ֣יתֿ יְהֹוָ֗ה סִפּ֥וֹתֿ כֶּ֙סֶף֙ מְזַמְּר֤וֹתֿ מִזְרָקוֹת֙ חֲצֹ֣צְר֔וֹתֿ כָּל־כְּלִ֥י זָהָ֖בֿ וּכְֿלִי־כָֿ֑סֶףֿ מִן־הַכֶּ֖סֶףֿ הַמּוּבָֿ֥א בֵֽֿיתֿ־יְהֹוָֽה׃
[‏טו] כִּֽי־לְעֹשֵׂ֥י הַמְּלָאֿכָֿ֖הֿ יִתְּנֻ֑הוּ וְחִזְּקוּ־בֿ֖וֹ אֶתֿ־בֵּ֥יתֿ יְהֹוָֽה׃
[‏טז] וְל֧אֺ יְחַשְּׁבֿ֣וּ אֶתֿ־הָֽאֲנָשִׁ֗ים אֲשֶׁ֨ר יִתְּנ֤וּ אֶתֿ־הַכֶּ֙סֶף֙ עַל־יָדָ֔ם לָתֵֿ֖תֿ לְעֹשֵׂ֣י הַמְּלָאֿכָֿ֑הֿ כִּ֥י בֶֽֿאֱמֻנָ֖הֿ הֵ֥ם עֹשִֽׂים׃
[‏יז] כֶּ֤סֶףֿ אָשָׁם֙ וְכֶֿ֣סֶףֿ חַטָּא֔וֹתֿ לֹ֥א יוּבָֿ֖א בֵּ֣יתֿ יְהֹוָ֑ה לַכֹּֽהֲנִ֖ים יִֽהְיֽוּ׃ס
[‏יח] אָ֣ז יַֽעֲלֶ֗הֿ חֲזָאֵל֙ מֶ֣לֶךְֿ אֲרָ֔ם וַיִּלָּ֥חֶם עַל־גַּ֖תֿ וַֽיִּלְכְּדָֿ֑הּ וַיָּ֤שֶׂם חֲזָאֵל֙ פָּנָ֔יו לַֽעֲל֖וֹתֿ עַל־יְרֽוּשָׁלָֽ‍ִם׃
[‏יט] וַיִּקַּ֞ח יְהוֹאָ֣שׁ מֶֽלֶךְֿ־יְהוּדָ֗הֿ אֵ֣תֿ כָּל־הַקֳּדָֿשִׁ֡ים אֲשֶׁר־הִקְדִּ֣ישׁוּ יְהֽוֹשָׁפָֿ֣ט וִֽיהוֹרָם֩ וַֽאֲחַזְיָ֨הוּ אֲבֹֿתָ֜יו מַלְכֵֿ֤י יְהוּדָֿה֙ וְאֶתֿ־קֳדָֿשָׁ֔יו וְאֵ֣תֿ כָּל־הַזָּהָ֗בֿ הַנִּמְצָ֛א בְּאֹצְר֥וֹתֿ בֵּֽיתֿ־יְהֹוָ֖ה וּבֵֿ֣יתֿ הַמֶּ֑לֶךְֿ וַיִּשְׁלַ֗ח לַֽחֲזָאֵל֙ מֶ֣לֶךְֿ אֲרָ֔ם וַיַּ֖עַל מֵעַ֥ל יְרֽוּשָׁלָֽ‍ִם׃
[‏כ] וְיֶ֛תֶֿר דִּבְֿרֵ֥י יוֹאָ֖שׁ וְכָֿל־אֲשֶׁ֣ר עָשָׂ֑הֿ הֲלוֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏כא] וַיָּקֻ֥מוּ עֲבָֿדָֿ֖יו וַיִּקְשְׁרֽוּ־קָ֑שֶׁר וַיַּכּוּ֙ אֶתֿ־יוֹאָ֔שׁ בֵּ֥יתֿ מִלּ֖אֺ הַיּוֹרֵ֥דֿ סִלָּֽא׃
[‏כב] וְיֽוֹזָכָֿ֣ר בֶּן־שִׁ֠מְעָתֿ וִיהֽוֹזָבָ֨דֿ בֶּן־שֹׁמֵ֤ר׀ עֲבָֿדָֿיו֙ הִכֻּ֣הוּ וַיָּמֹ֔תֿ וַיִּקְבְּר֥וּ אֹתֿ֛וֹ עִם־אֲבֹֿתָֿ֖יו בְּעִ֣יר דָּוִ֑דֿ וַיִּמְלֹ֛ךְֿ אֲמַצְיָ֥הֿ בְֿנ֖וֹ תַּחְתָּֽיו׃ס

פרק יג
[‏א] בִּשְׁנַ֨תֿ עֶשְׂרִ֤ים וְשָׁלֹשׁ֙ שָׁנָ֔הֿ לְיוֹאָ֥שׁ בֶּן־אֲחַזְיָ֖הוּ מֶ֣לֶךְֿ יְהוּדָֿ֑הֿ מָ֠לַךְֿ יְהֽוֹאָחָ֨ז בֶּן־יֵה֤וּא עַל־יִשְׂרָאֵל֙ בְּשֹׁ֣מְר֔וֹן שְׁבַֿ֥ע עֶשְׂרֵ֖הֿ שָׁנָֽהֿ׃
[‏ב] וַיַּ֥עַשׂ הָרַ֖ע בְּעֵינֵ֣י יְהֹוָ֑ה וַ֠יֵּלֶךְֿ אַחַ֨ר חַטֹּ֜אֿתֿ יָֽרָבְֿעָ֧ם בֶּן־נְבָֿ֛ט אֲשֶׁר־הֶֽחֱטִ֥יא אֶתֿ־יִשְׂרָאֵ֖ל לֹא־סָ֥ר מִמֶּֽנָּהֿ׃
[‏ג] וַיִּֽחַר־אַ֥ףֿ יְהֹוָ֖ה בְּיִשְׂרָאֵ֑ל וַֽיִּתְּנֵ֞ם בְּיַ֣דֿ׀ חֲזָאֵ֣ל מֶֽלֶךְֿ־אֲרָ֗ם וּבְֿיַ֛דֿ בֶּן־הֲדַֿ֥דֿ בֶּן־חֲזָאֵ֖ל כָּל־הַיָּמִֽים׃
[‏ד] וַיְחַ֥ל יְהֽוֹאָחָ֖ז אֶתֿ־פְּנֵ֣י יְהֹוָ֑ה וַיִּשְׁמַ֤ע אֵלָיו֙ יְהֹוָ֔ה כִּ֤י רָאָה֙ אֶתֿ־לַ֣חַץ יִשְׂרָאֵ֔ל כִּֽי־לָחַ֥ץ אֹתָֿ֖ם מֶ֥לֶךְֿ אֲרָֽם׃
[‏ה] וַיִּתֵּ֨ן יְהֹוָ֤ה לְיִשְׂרָאֵל֙ מוֹשִׁ֔יעַ וַיֵּ֣צְא֔וּ מִתַּ֖חַתֿ יַדֿ־אֲרָ֑ם וַיֵּֽשְׁבֿ֧וּ בְֿנֵֽי־יִשְׂרָאֵ֛ל בְּאָֽהֳלֵיהֶ֖ם כִּתְֿמ֥וֹל שִׁלְשֽׁוֹם׃
[‏ו] אַ֠ךְֿ לֹא־סָ֜רוּ מֵֽחַטֹּ֧אֿתֿ בֵּֽיתֿ־יָֽרָבְֿעָ֛ם אֲשֶׁר־הֶֽחֱטִ֥י אֶתֿ־יִשְׂרָאֵ֖ל בָּ֣הּ הָלָךְֿ וְגַֿם֙ הָֽאֲשֵׁרָ֔הֿ עָמְדָֿ֖הֿ בְּשֹֽׁמְרֽוֹן׃
[‏ז] כִּ֣י לֹא֩ הִשְׁאִ֨יר לִיהוֹאָחָ֜ז עָ֗ם כִּ֣י אִם־חֲמִשִּׁ֤ים פָּֽרָשִׁים֙ וַֽעֲשָׂ֣רָהֿ רֶ֔כֶֿבֿ וַֽעֲשֶׂ֥רֶתֿ אֲלָפִֿ֖ים רַגְֿלִ֑י כִּ֤י אִבְּדָֿם֙ מֶ֣לֶךְֿ אֲרָ֔ם וַיְשִׂמֵ֥ם כֶּֽעָפָֿ֖ר לָדֻֽֿשׁ׃
[‏ח] וְיֶ֨תֶֿר דִּבְֿרֵ֧י יְהֽוֹאָחָ֛ז וְכָֿל־אֲשֶׁ֥ר עָשָׂ֖הֿ וּגְֿבֽֿוּרָתֿ֑וֹ הֲלוֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏ט] וַיִּשְׁכַּ֤בֿ יְהֽוֹאָחָז֙ עִם־אֲבֹֿתָ֔יו וַֽיִּקְבְּרֻ֖הוּ בְּשֹֽׁמְר֑וֹן וַיִּמְלֹ֛ךְֿ יוֹאָ֥שׁ בְּנ֖וֹ תַּחְתָּֽיו׃ס
[‏י] בִּשְׁנַ֨תֿ שְׁלֹשִׁ֤ים וָשֶׁ֙בַֿע֙ שָׁנָ֔הֿ לְיוֹאָ֖שׁ מֶ֣לֶךְֿ יְהוּדָֿ֑הֿ מָ֠לַךְֿ יְהוֹאָ֨שׁ בֶּן־יְהֽוֹאָחָ֤ז עַל־יִשְׂרָאֵל֙ בְּשֹׁ֣מְר֔וֹן שֵׁ֥שׁ עֶשְׂרֵ֖הֿ שָׁנָֽהֿ׃
[‏יא] וַיַּֽעֲשֶׂ֥הֿ הָרַ֖ע בְּעֵינֵ֣י יְהֹוָ֑ה לֹ֣א סָ֗ר מִכָּל־חַטֹּ֞אֿותֿ יָֽרָבְֿעָ֧ם בֶּן־נְבָֿ֛ט אֲשֶׁר־הֶֽחֱטִ֥יא אֶתֿ־יִשְׂרָאֵ֖ל בָּ֥הּ הָלָֽךְֿ׃
[‏יב] וְיֶ֨תֶֿר דִּבְֿרֵ֤י יוֹאָשׁ֙ וְכָֿל־אֲשֶׁ֣ר עָשָׂ֔הֿ וּגְֿבֿ֣וּרָת֔וֹ אֲשֶׁ֣ר נִלְחַ֔ם עִ֖ם אֲמַצְיָ֣הֿ מֶֽלֶךְֿ־יְהוּדָֿ֑הֿ הֲלֽוֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏יג] וַיִּשְׁכַּ֤בֿ יוֹאָשׁ֙ עִם־אֲבֹֿתָ֔יו וְיָֽרָבְֿעָ֖ם יָשַׁ֣בֿ עַל־כִּסְא֑וֹ וַיִּקָּבֵֿ֤ר יוֹאָשׁ֙ בְּשֹׁ֣מְר֔וֹן עִ֖ם מַלְכֵֿ֥י יִשְׂרָאֵֽל׃ס
[‏יד] וֶֽאֱלִישָׁע֙ חָלָ֣הֿ אֶתֿ־חָלְי֔וֹ אֲשֶׁ֥ר יָמ֖וּתֿ בּ֑וֹ וַיֵּ֨רֶדֿ אֵלָ֜יו יוֹאָ֣שׁ מֶֽלֶךְֿ־יִשְׂרָאֵ֗ל וַיֵּ֤בְֿךְּ עַל־פָּנָיו֙ וַיֹּאֿמַ֔ר אָבִֿ֣י׀ אָבִ֔י רֶ֥כֶֿבֿ יִשְׂרָאֵ֖ל וּפָֽֿרָשָֽׁיו׃
[‏טו] וַיֹּ֤אֿמֶר לוֹ֙ אֱלִישָׁ֔ע קַ֖ח קֶ֣שֶׁתֿ וְחִצִּ֑ים וַיִּקַּ֥ח אֵלָ֖יו קֶ֥שֶׁתֿ וְחִצִּֽים׃
[‏טז] וַיֹּ֣אֿמֶר׀ לְמֶ֣לֶךְֿ יִשְׂרָאֵ֗ל הַרְכֵּ֤בֿ יָֽדְֿךָ֙ עַל־הַקֶּ֔שֶׁתֿ וַיַּרְכֵּ֖בֿ יָדֿ֑וֹ וַיָּ֧שֶׂם אֱלִישָׁ֛ע יָדָֿ֖יו עַל־יְדֵֿ֥י הַמֶּֽלֶךְֿ׃
[‏יז] וַיֹּ֗אֿמֶר פְּתַֿ֧ח הַֽחַלּ֛וֹן קֵ֖דְֿמָהֿ וַיִּפְֿתָּ֑ח וַיֹּ֤אֿמֶר אֱלִישָׁ֤ע יְרֵה֙ וַיּ֔וֹר וַיֹּ֗אֿמֶר חֵץ־תְּשׁוּעָ֤הֿ לַֽיהֹוָה֙ וְחֵ֣ץ תְּשׁוּעָ֣הֿ בַֽֿאֲרָ֔ם וְהִכִּיתָֿ֧ אֶתֿ־אֲרָ֛ם בַּֽאֲפֵֿ֖ק עַדֿ־כַּלֵּֽהֿ׃
[‏יח] וַיֹּ֛אֿמֶר קַ֥ח הַֽחִצִּ֖ים וַיִּקָּ֑ח וַיֹּ֤אֿמֶר לְמֶֽלֶךְֿ־יִשְׂרָאֵל֙ הַךְֿ־אַ֔רְצָהֿ וַיַּ֥ךְֿ שָֽׁלֹשׁ־פְּעָמִ֖ים וַֽיַּֽעֲמֹֽדֿ׃
[‏יט] וַיִּקְצֹ֨ףֿ עָלָ֜יו אִ֣ישׁ הָֽאֱלֹהִ֗ים וַיֹּ֙אֿמֶר֙ לְהַכּ֨וֹתֿ חָמֵ֤שׁ אוֹ־שֵׁשׁ֙ פְּעָמִ֔ים אָ֛ז הִכִּ֥יתָֿ אֶתֿ־אֲרָ֖ם עַדֿ־כַּלֵּ֑הֿ וְעַתָּ֕הֿ שָׁלֹ֥שׁ פְּעָמִ֖ים תַּכֶּ֥הֿ אֶתֿ־אֲרָֽם׃פ
[‏כ] וַיָּ֥מָתֿ אֱלִישָׁ֖ע וַֽיִּקְבְּרֻ֑הוּ וּגְֿדֿוּדֵֿ֥י מוֹאָ֛בֿ יָבֹֿ֥אוּ בָֿאָ֖רֶץ בָּ֥א שָׁנָֽהֿ׃
[‏כא] וַיְהִ֞י הֵ֣ם׀ קֹֽבְֿרִ֣ים אִ֗ישׁ וְהִנֵּה֙ רָא֣וּ אֶֽתֿ־הַגְּד֔וּדֿ וַיַּשְׁלִ֥יכֿוּ אֶתֿ־הָאִ֖ישׁ בְּקֶ֣בֶֿר אֱלִישָׁ֑ע וַיֵּ֜לֶךְֿ וַיִּגַּ֤ע הָאִישׁ֙ בְּעַצְמ֣וֹתֿ אֱלִישָׁ֔ע וַיְחִ֖י וַיָּ֥קָם עַל־רַגְֿלָֽיו׃ס
[‏כב] וַֽחֲזָאֵל֙ מֶ֣לֶךְֿ אֲרָ֔ם לָחַ֖ץ אֶתֿ־יִשְׂרָאֵ֑ל כֹּ֖ל יְמֵ֥י יְהֽוֹאָחָֽז׃
[‏כג] וַיָּחָן֩ יְהֹוָ֨ה אֹתָֿ֤ם ‍ֽוַיְרַֽחֲמֵם֙ וַיִּ֣פֶֿן אֲלֵיהֶ֔ם לְמַ֣עַן בְּרִית֔וֹ אֶתֿ־אַבְֿרָהָ֖ם יִצְחָ֣ק וְיַֽעֲקֹ֑בֿ וְלֹ֤א אָבָֿה֙ הַשְׁחִיתָ֔ם וְלֹֽא־הִשְׁלִיכָֿ֥ם מֵֽעַל־פָּנָ֖יו עַדֿ־עָֽתָּהֿ׃
[‏כד] וַיָּ֖מָתֿ חֲזָאֵ֣ל מֶֽלֶךְֿ־אֲרָ֑ם וַיִּמְלֹ֛ךְֿ בֶּן־הֲדַֿ֥דֿ בְּנ֖וֹ תַּחְתָּֽיו׃
[‏כה] וַיָּ֜שָׁבֿ יְהוֹאָ֣שׁ בֶּן־יְהֽוֹאָחָ֗ז וַיִּקַּ֤ח אֶתֿ־הֶֽעָרִים֙ מִיַּד֙ בֶּן־הֲדַֿ֣דֿ בֶּן־חֲזָאֵ֔ל אֲשֶׁ֣ר לָקַ֗ח מִיַּ֛דֿ יְהֽוֹאָחָ֥ז אָבִֿ֖יו בַּמִּלְחָמָ֑הֿ שָׁלֹ֤שׁ פְּעָמִים֙ הִכָּ֣הוּ יוֹאָ֔שׁ וַיָּ֖שֶׁבֿ אֶתֿ־עָרֵ֥י יִשְׂרָאֵֽל׃ס

פרק יד
[‏א] בִּשְׁנַ֣תֿ שְׁתַּ֔יִם לְיוֹאָ֥שׁ בֶּן־יֽוֹאָחָ֖ז מֶ֣לֶךְֿ יִשְׂרָאֵ֑ל מָלַ֛ךְֿ אֲמַצְיָ֥הוּ בֶֿן־יוֹאָ֖שׁ מֶ֥לֶךְֿ יְהוּדָֽֿהֿ׃
[‏ב] בֶּן־עֶשְׂרִ֨ים וְחָמֵ֤שׁ שָׁנָה֙ הָיָ֣הֿ בְֿמָלְכ֔וֹ וְעֶשְׂרִ֤ים וָתֵ֙שַׁע֙ שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ יהועד֖ין מִן־יְרֽוּשָׁלָֽ‍ִם׃
[‏ג] וַיַּ֤עַשׂ הַיָּשָׁר֙ בְּעֵינֵ֣י יְהֹוָ֔ה רַ֕ק ל֖אֺ כְּדָֿוִ֣דֿ אָבִֿ֑יו כְּכֹֿ֧ל אֲשֶׁר־עָשָׂ֛הֿ יוֹאָ֥שׁ אָבִֿ֖יו עָשָֽׂהֿ׃
[‏ד] רַ֥ק הַבָּמ֖וֹתֿ לֹא־סָ֑רוּ ע֥וֹדֿ הָעָ֛ם מְזַבְּחִ֥ים וּֽמְקַטְּרִ֖ים בַּבָּמֽוֹתֿ׃
[‏ה] וַיְהִ֕י כַּֽאֲשֶׁ֛ר חָֽזְקָ֥הֿ הַמַּמְלָכָֿ֖הֿ בְּיָדֿ֑וֹ וַיַּךְ֙ אֶתֿ־עֲבָֿדָ֔יו הַמַּכִּ֖ים אֶתֿ־הַמֶּ֥לֶךְֿ אָבִֽֿיו׃
[‏ו] וְאֶתֿ־בְּנֵ֥י הַמַּכִּ֖ים לֹ֣א הֵמִ֑יתֿ כַּכָּתֿ֣וּבֿ בְּסֵ֣פֶֿר תּֽוֹרַתֿ־מֹ֠שֶׁהֿ אֲשֶׁר־צִוָּ֨הֿ יְהֹוָ֜ה לֵאֿמֹ֗ר לֹא־יֽוּמְת֨וּ אָבֿ֤וֹתֿ עַל־בָּנִים֙ וּבָֿנִים֙ לֹא־יֽוּמְתֿ֣וּ עַל־אָב֔וֹתֿ כִּ֛י אִם־אִ֥ישׁ בְּחֶטְא֖וֹ ימֽות׃
[‏ז] הוּא־הִכָּ֨הֿ אֶתֿ־אֱדֿ֤וֹם בְּגֵֽֿיא־המ֙לח֙ עֲשֶׂ֣רֶתֿ אֲלָפִ֔ים וְתָֿפַֿ֥שׂ אֶתֿ־הַסֶּ֖לַע בַּמִּלְחָמָ֑הֿ וַיִּקְרָ֤א אֶתֿ־שְׁמָהּ֙ יָקְתְֿאֵ֔ל עַ֖דֿ הַיּ֥וֹם הַזֶּֽהֿ׃ס
[‏ח] אָ֣ז שָׁלַ֤ח אֲמַצְיָה֙ מַלְאָכִ֔ים אֶל־יְהוֹאָ֨שׁ בֶּן־יְהֽוֹאָחָ֧ז בֶּן־יֵה֛וּא מֶ֥לֶךְֿ יִשְׂרָאֵ֖ל לֵאֿמֹ֑ר לְכָֿ֖הֿ נִתְֿרָאֶ֥הֿ פָֿנִֽים׃
[‏ט] וַיִּשְׁלַ֞ח יְהוֹאָ֣שׁ מֶֽלֶךְֿ־יִשְׂרָאֵ֗ל אֶל־אֲמַצְיָ֣הוּ מֶֽלֶךְֿ־יְהוּדָֿה֘ לֵאֿמֹר֒ הַח֜וֹחַ אֲשֶׁ֣ר בַּלְּבָֿנ֗וֹן שָׁ֠לַח אֶל־הָאֶ֜רֶז אֲשֶׁ֤ר בַּלְּבָֿנוֹן֙ לֵאֿמֹ֔ר תְּנָֽהֿ־אֶתֿ־בִּתְּךָֿ֥ לִבְֿנִ֖י לְאִשָּׁ֑הֿ וַֽתַּֽעֲבֹ֞ר חַיַּ֤תֿ הַשָּׂדֶֿה֙ אֲשֶׁ֣ר בַּלְּבָֿנ֔וֹן וַתִּרְמֹ֖ס אֶתֿ־הַחֽוֹחַ׃
[‏י] הַכֵּ֤הֿ הִכִּ֙יתָ֙ אֶתֿ־אֱד֔וֹם וּֽנְשָֽׂאֲךָֿ֖ לִבֶּ֑ךָֿ הִכָּבֵֿד֙ וְשֵׁ֣בֿ בְּבֵֿיתֶ֔ךָֿ וְלָ֤מָּהֿ תִֿתְֿגָּרֶה֙ בְּרָעָ֔הֿ וְנָ֣פַֿלְתָּ֔הֿ אַתָּ֖הֿ וִֽיהוּדָֿ֥הֿ עִמָּֽךְֿ׃
[‏יא] וְלֹֽא־שָׁמַ֣ע אֲמַצְיָ֔הוּ וַיַּ֨עַל יְהוֹאָ֤שׁ מֶֽלֶךְֿ־יִשְׂרָאֵל֙ וַיִּתְֿרָא֣וּ פָֿנִ֔ים ה֖וּא וַֽאֲמַצְיָ֣הוּ מֶֽלֶךְֿ־יְהוּדָֿ֑הֿ בְּבֵֿ֥יתֿ שֶׁ֖מֶשׁ אֲשֶׁ֥ר לִֽיהוּדָֽֿהֿ׃
[‏יב] וַיִּנָּ֥גֶֿףֿ יְהוּדָֿ֖הֿ לִפְֿנֵ֣י יִשְׂרָאֵ֑ל וַיָּנֻ֖סוּ אִ֥ישׁ לְאָֽהֳלוֹ׃
[‏יג] וְאֵת֩ אֲמַצְיָ֨הוּ מֶֽלֶךְֿ־יְהוּדָ֜הֿ בֶּן־יְהוֹאָ֣שׁ בֶּן־אֲחַזְיָ֗הוּ תָּפַֿ֛שׂ יְהוֹאָ֥שׁ מֶֽלֶךְֿ־יִשְׂרָאֵ֖ל בְּבֵֿ֣יתֿ שָׁ֑מֶשׁ וַיָּבֹֿאוּ יְר֣וּשָׁלַ֔‍ִם וַיִּפְֿרֹץ֩ בְּחוֹמַ֨תֿ יְרֽוּשָׁלַ֜‍ִם בְּשַׁ֤עַר אֶפְֿרַ֙יִם֙ עַדֿ־שַׁ֣עַר הַפִּנָּ֔הֿ אַרְבַּ֥ע מֵא֖וֹתֿ אַמָּֽהֿ׃
[‏יד] וְלָקַ֣ח אֶתֿ־כָּל־הַזָּהָבֿ־וְ֠הַכֶּסֶףֿ וְאֵ֨תֿ כָּל־הַכֵּלִ֜ים הַנִּמְצְאִ֣ים בֵּֽיתֿ־יְהֹוָ֗ה וּבְֿאֹֽצְרוֹת֙ בֵּ֣יתֿ הַמֶּ֔לֶךְֿ וְאֵ֖תֿ בְּנֵ֣י הַתַּֽעֲרֻבֿ֑וֹתֿ וַיָּ֖שָׁבֿ שֹֽׁמְרֽוֹנָהֿ׃
[‏טו] וְיֶתֶֿר֩ דִּבְֿרֵ֨י יְהוֹאָ֜שׁ אֲשֶׁ֤ר עָשָׂה֙ וּגְֿבֿ֣וּרָת֔וֹ וַֽאֲשֶׁ֣ר נִלְחַ֔ם עִ֖ם אֲמַצְיָ֣הוּ מֶֽלֶךְֿ־יְהוּדָֿ֑הֿ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏טז] וַיִּשְׁכַּ֤בֿ יְהוֹאָשׁ֙ עִם־אֲבֹֿתָ֔יו וַיִּקָּבֵֿר֙ בְּשֹׁ֣מְר֔וֹן עִ֖ם מַלְכֵֿ֣י יִשְׂרָאֵ֑ל וַיִּמְלֹ֛ךְֿ יָֽרָבְֿעָ֥ם בְּנ֖וֹ תַּחְתָּֽיו׃ס
[‏יז] וַיְחִ֨י אֲמַצְיָ֤הוּ בֶֿן־יוֹאָשׁ֙ מֶ֣לֶךְֿ יְהוּדָ֔הֿ אַֽחֲרֵ֣י מ֔וֹתֿ יְהוֹאָ֥שׁ בֶּן־יְהֽוֹאָחָ֖ז מֶ֣לֶךְֿ יִשְׂרָאֵ֑ל חֲמֵ֥שׁ עֶשְׂרֵ֖הֿ שָׁנָֽהֿ׃
[‏יח] וְיֶ֖תֶֿר דִּבְֿרֵ֣י אֲמַצְיָ֑הוּ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏יט] וַיִּקְשְׁר֨וּ עָלָ֥יו קֶ֛שֶׁר בִּירֽוּשָׁלַ֖‍ִם וַיָּ֣נָס לָכִֿ֑ישָׁהֿ וַיִּשְׁלְח֤וּ אַֽחֲרָיו֙ לָכִ֔ישָׁהֿ וַיְמִתֻֿ֖הוּ שָֽׁם׃
[‏כ] וַיִּשְׂא֥וּ אֹתֿ֖וֹ עַל־הַסּוּסִ֑ים וַיִּקָּבֵֿ֧ר בִּירֽוּשָׁלַ֛‍ִם עִם־אֲבֹֿתָֿ֖יו בְּעִ֥יר דָּוִֽדֿ׃
[‏כא] וַיִּקְח֞וּ כָּל־עַ֤ם יְהוּדָֿה֙ אֶתֿ־עֲזַרְיָ֔הֿ וְה֕וּא בֶּן־שֵׁ֥שׁ עֶשְׂרֵ֖הֿ שָׁנָ֑הֿ וַיַּמְלִ֣כֿוּ אֹת֔וֹ תַּ֖חַתֿ אָבִֿ֥יו אֲמַצְיָֽהוּ׃
[‏כב] ה֚וּא בָּנָ֣הֿ אֶתֿ־אֵילַ֔תֿ וַיְשִׁבֶֿ֖הָ לִֽיהוּדָֿ֑הֿ אַֽחֲרֵ֥י שְׁכַֽֿבֿ־הַמֶּ֖לֶךְֿ עִם־אֲבֹֿתָֽֿיו׃ס
[‏כג] בִּשְׁנַת֙ חֲמֵֽשׁ־עֶשְׂרֵ֣הֿ שָׁנָ֔הֿ לַֽאֲמַצְיָ֥הוּ בֶֿן־יוֹאָ֖שׁ מֶ֣לֶךְֿ יְהוּדָֿ֑הֿ מָ֠לַךְֿ יָֽרָבְֿעָ֨ם בֶּן־יוֹאָ֤שׁ מֶֽלֶךְֿ־יִשְׂרָאֵל֙ בְּשֹׁ֣מְר֔וֹן אַרְבָּעִ֥ים וְאַחַ֖תֿ שָׁנָֽהֿ׃
[‏כד] וַיַּ֥עַשׂ הָרַ֖ע בְּעֵינֵ֣י יְהֹוָ֑ה לֹ֣א סָ֗ר מִכָּל־חַטֹּאֿות֙ יָֽרָבְֿעָ֣ם בֶּן־נְבָ֔ט אֲשֶׁ֥ר הֶֽחֱטִ֖יא אֶתֿ־יִשְׂרָאֵֽל׃
[‏כה] ה֗וּא הֵשִׁיב֙ אֶתֿ־גְּבֿ֣וּל יִשְׂרָאֵ֔ל מִלְּבֿ֥וֹא חֲמָ֖תֿ עַדֿ־יָ֣ם הָֽעֲרָבָֿ֑הֿ כִּדְֿבַֿ֤ר יְהֹוָה֙ אֱלֹהֵ֣י יִשְׂרָאֵ֔ל אֲשֶׁ֣ר דִּבֶּ֗ר בְּיַדֿ־עַבְֿדּ֞וֹ יוֹנָ֤הֿ בֶֿן־אֲמִתַּי֙ הַנָּבִ֔יא אֲשֶׁ֖ר מִגַּ֥תֿ הַחֵֽפֶֿר׃
[‏כו] כִּֽי־רָאָ֧הֿ יְהֹוָ֛ה אֶתֿ־עֳנִ֥י יִשְׂרָאֵ֖ל מֹרֶ֣הֿ מְאֹ֑דֿ וְאֶ֤פֶֿס עָצוּר֙ וְאֶ֣פֶֿס עָז֔וּבֿ וְאֵ֥ין עֹזֵ֖ר לְיִשְׂרָאֵֽל׃
[‏כז] וְלֹֽא־דִֿבֶּ֣ר יְהֹוָ֔ה לִמְחוֹת֙ אֶתֿ־שֵׁ֣ם יִשְׂרָאֵ֔ל מִתַּ֖חַתֿ הַשָּׁמָ֑יִם וַיּ֣וֹשִׁיעֵ֔ם בְּיַ֖דֿ יָֽרָבְֿעָ֥ם בֶּן־יוֹאָֽשׁ׃
[‏כח] וְיֶתֶֿר֩ דִּבְֿרֵ֨י יָֽרָבְֿעָ֜ם וְכָֿל־אֲשֶׁ֤ר עָשָׂה֙ וּגְֿבֽֿוּרָתֿ֣וֹ אֲשֶׁר־נִלְחָ֔ם וַֽאֲשֶׁ֨ר הֵשִׁ֜יבֿ אֶתֿ־דַּמֶּ֧שֶׂק וְאֶתֿ־חֲמָ֛תֿ לִֽיהוּדָֿ֖הֿ בְּיִשְׂרָאֵ֑ל הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏כט] וַיִּשְׁכַּ֤בֿ יָֽרָבְֿעָם֙ עִם־אֲבֹֿתָ֔יו עִ֖ם מַלְכֵֿ֣י יִשְׂרָאֵ֑ל וַיִּמְלֹ֛ךְֿ זְכַֿרְיָ֥הֿ בְֿנ֖וֹ תַּחְתָּֽיו׃ס

פרק טו
[‏א] בִּשְׁנַ֨תֿ עֶשְׂרִ֤ים וָשֶׁ֙בַֿע֙ שָׁנָ֔הֿ לְיָֽרָבְֿעָ֖ם מֶ֣לֶךְֿ יִשְׂרָאֵ֑ל מָלַ֛ךְֿ עֲזַרְיָ֥הֿ בֶֿן־אֲמַצְיָ֖הֿ מֶ֥לֶךְֿ יְהוּדָֽֿהֿ׃
[‏ב] בֶּן־שֵׁ֨שׁ עֶשְׂרֵ֤הֿ שָׁנָה֙ הָיָ֣הֿ בְֿמָלְכ֔וֹ וַֽחֲמִשִּׁ֤ים וּשְׁתַּ֙יִם֙ שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ יְכָֿלְיָ֖הוּ מִירֽוּשָׁלָֽ‍ִם׃
[‏ג] וַיַּ֥עַשׂ הַיָּשָׁ֖ר בְּעֵינֵ֣י יְהֹוָ֑ה כְּכֹֿ֥ל אֲשֶׁר־עָשָׂ֖הֿ אֲמַצְיָ֥הוּ אָבִֽֿיו׃
[‏ד] רַ֥ק הַבָּמ֖וֹתֿ לֹא־סָ֑רוּ ע֥וֹדֿ הָעָ֛ם מְזַבְּחִ֥ים וּֽמְקַטְּרִ֖ים בַּבָּמֽוֹתֿ׃
[‏ה] וַיְנַגַּ֨ע יְהֹוָ֜ה אֶתֿ־הַמֶּ֗לֶךְֿ וַיְהִ֤י מְצֹרָע֙ עַדֿ־י֣וֹם מֹת֔וֹ וַיֵּ֖שֶׁבֿ בְּבֵֿ֣יתֿ הַחָפְֿשִׁ֑יתֿ וְיוֹתָֿ֤ם בֶּן־הַמֶּ֙לֶךְ֙ עַל־הַבַּ֔יִתֿ שֹׁפֵֿ֖ט אֶתֿ־עַ֥ם הָאָֽרֶץ׃
[‏ו] וְיֶ֛תֶֿר דִּבְֿרֵ֥י עֲזַרְיָ֖הוּ וְכָֿל־אֲשֶׁ֣ר עָשָׂ֑הֿ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏ז] וַיִּשְׁכַּ֤בֿ עֲזַרְיָה֙ עִם־אֲבֹֿתָ֔יו וַיִּקְבְּר֥וּ אֹתֿ֛וֹ עִם־אֲבֹֿתָֿ֖יו בְּעִ֣יר דָּוִ֑דֿ וַיִּמְלֹ֛ךְֿ יוֹתָֿ֥ם בְּנ֖וֹ תַּחְתָּֽיו׃ס
[‏ח] בִּשְׁנַ֨תֿ שְׁלֹשִׁ֤ים וּשְׁמֹנֶה֙ שָׁנָ֔הֿ לַֽעֲזַרְיָ֖הוּ מֶ֣לֶךְֿ יְהוּדָֿ֑הֿ מָ֠לַךְֿ זְכַֿרְיָ֨הוּ בֶֿן־יָֽרָבְֿעָ֧ם עַל־יִשְׂרָאֵ֛ל בְּשֹֽׁמְר֖וֹן שִׁשָּׁ֥הֿ חֳדָֿשִֽׁים׃
[‏ט] וַיַּ֤עַשׂ הָרַע֙ בְּעֵינֵ֣י יְהֹוָ֔ה כַּֽאֲשֶׁ֥ר עָשׂ֖וּ אֲבֹֿתָֿ֑יו לֹ֣א סָ֗ר מֵֽחַטֹּאֿות֙ יָֽרָבְֿעָ֣ם בֶּן־נְבָ֔ט אֲשֶׁ֥ר הֶֽחֱטִ֖יא אֶתֿ־יִשְׂרָאֵֽל׃
[‏י] וַיִּקְשֹׁ֤ר עָלָיו֙ שַׁלֻּ֣ם בֶּן־יָבֵ֔שׁ וַיַּכֵּ֥הוּ קָֽבָֿלְעָ֖ם וַיְמִיתֵֿ֑הוּ וַיִּמְלֹ֖ךְֿ תַּחְתָּֽיו׃
[‏יא] וְיֶ֖תֶֿר דִּבְֿרֵ֣י זְכַֿרְיָ֑הֿ הִנָּ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏יב] ה֣וּא דְֿבַֿר־יְהֹוָ֗ה אֲשֶׁ֨ר דִּבֶּ֤ר אֶל־יֵהוּא֙ לֵאֿמֹ֔ר בְּנֵ֣י רְבִֿיעִ֔ים יֵֽשְׁבֿ֥וּ לְךָֿ֖ עַל־כִּסֵּ֣א יִשְׂרָאֵ֑ל וַֽיְהִי־כֵֽֿן׃ס
[‏יג] שַׁלּ֤וּם בֶּן־יָבֵֿישׁ֙ מָלַ֔ךְֿ בִּשְׁנַ֨תֿ שְׁלֹשִׁ֤ים וָתֵ֙שַׁע֙ שָׁנָ֔הֿ לְעֻזִיָּ֖הֿ מֶ֣לֶךְֿ יְהוּדָֿ֑הֿ וַיִּמְלֹ֥ךְֿ יֶֽרַח־יָמִ֖ים בְּשֹֽׁמְרֽוֹן׃
[‏יד] וַיַּעַל֩ מְנַחֵ֨ם בֶּן־גָּדִ֜י מִתִּרְצָ֗הֿ וַיָּבֹֿא֙ שֹֽׁמְר֔וֹן וַיַּ֛ךְֿ אֶתֿ־שַׁלּ֥וּם בֶּן־יָבֵֿ֖ישׁ בְּשֹֽׁמְר֑וֹן וַיְמִיתֵֿ֖הוּ וַיִּמְלֹ֥ךְֿ תַּחְתָּֽיו׃
[‏טו] וְיֶ֙תֶֿר֙ דִּבְֿרֵ֣י שַׁלּ֔וּם וְקִשְׁר֖וֹ אֲשֶׁ֣ר קָשָׁ֑ר הִנָּ֣ם כְּתֻֿבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏טז] אָ֣ז יַכֶּֽהֿ־מְ֠נַחֵם אֶתֿ־תִּפְֿסַ֨ח וְאֶתֿ־כָּל־אֲשֶׁר־בָּ֤הּ וְאֶתֿ־גְּבֿוּלֶ֙יהָ֙ מִתִּרְצָ֔הֿ כִּ֛י לֹ֥א פָֿתַֿ֖ח וַיַּ֑ךְֿ אֵ֛תֿ כָּל־הֶֽהָ֥רוֹתֶֿ֖יהָ בִּקֵּֽעַ׃ס
[‏יז] בִּשְׁנַ֨תֿ שְׁלֹשִׁ֤ים וָתֵ֙שַׁע֙ שָׁנָ֔הֿ לַֽעֲזַרְיָ֖הֿ מֶ֣לֶךְֿ יְהוּדָֿ֑הֿ מָ֠לַךְֿ מְנַחֵ֨ם בֶּן־גָּדִֿ֧י עַל־יִשְׂרָאֵ֛ל עֶ֥שֶׂר שָׁנִ֖ים בְּשֹֽׁמְרֽוֹן׃
[‏יח] וַיַּ֥עַשׂ הָרַ֖ע בְּעֵינֵ֣י יְהֹוָ֑ה לֹ֣א סָ֠ר מֵעַ֨ל חַטֹּ֜אֿותֿ יָֽרָבְֿעָ֧ם בֶּן־נְבָֿ֛ט אֲשֶׁר־הֶֽחֱטִ֥יא אֶתֿ־יִשְׂרָאֵ֖ל כָּל־יָמָֽיו׃
[‏יט] בָּ֣א פֿ֤וּל מֶֽלֶךְֿ־אַשּׁוּר֙ עַל־הָאָ֔רֶץ וַיִּתֵּ֤ן מְנַחֵם֙ לְפ֔וּל אֶ֖לֶףֿ כִּכַּר־כָּ֑סֶףֿ לִֽהְי֤וֹתֿ יָדָֿיו֙ אִתּ֔וֹ לְהַֽחֲזִ֥יק הַמַּמְלָכָֿ֖הֿ בְּיָדֽֿוֹ׃
[‏כ] וַיֹּצֵא֩ מְנַחֵ֨ם אֶתֿ־הַכֶּ֜סֶףֿ עַל־יִשְׂרָאֵ֗ל עַ֚ל כָּל־גִּבּוֹרֵ֣י הַחַ֔יִל לָתֵֿת֙ לְמֶ֣לֶךְֿ אַשּׁ֔וּר חֲמִשִּׁ֧ים שְׁקָלִ֛ים כֶּ֖סֶףֿ לְאִ֣ישׁ אֶחָ֑דֿ וַיָּ֙שָׁב֙ מֶ֣לֶךְֿ אַשּׁ֔וּר וְלֹא־עָ֥מַדֿ שָׁ֖ם בָּאָֽרֶץ׃
[‏כא] וְיֶ֛תֶֿר דִּבְֿרֵ֥י מְנַחֵ֖ם וְכָֿל־אֲשֶׁ֣ר עָשָׂ֑הֿ הֲלוֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏כב] וַיִּשְׁכַּ֥בֿ מְנַחֵ֖ם עִם־אֲבֹֿתָֿ֑יו וַיִּמְלֹ֛ךְֿ פְּקַחְיָ֥הֿ בְֿנ֖וֹ תַּחְתָּֽיו׃ס
[‏כג] בִּשְׁנַת֙ חֲמִשִּׁ֣ים שָׁנָ֔הֿ לַֽעֲזַרְיָ֖הֿ מֶ֣לֶךְֿ יְהוּדָֿ֑הֿ מָ֠לַךְֿ פְּקַֽחְיָ֨הֿ בֶֿן־מְנַחֵ֧ם עַל־יִשְׂרָאֵ֛ל בְּשֹֽׁמְר֖וֹן שְׁנָתָֽֿיִם׃
[‏כד] וַיַּ֥עַשׂ הָרַ֖ע בְּעֵינֵ֣י יְהֹוָ֑ה לֹ֣א סָ֗ר מֵֽחַטֹּאֿות֙ יָֽרָבְֿעָ֣ם בֶּן־נְבָ֔ט אֲשֶׁ֥ר הֶֽחֱטִ֖יא אֶתֿ־יִשְׂרָאֵֽל׃
[‏כה] וַיִּקְשֹׁ֣ר עָלָיו֩ פֶּ֨קַח בֶּן־רְמַלְיָ֜הוּ שָׁלִישׁ֗וֹ וַיַּכֵּ֨הוּ בְֿשֹֽׁמְר֜וֹן בְּאַרְמ֤וֹן בֵּֽיתֿ־מֶלֶךְֿ אֶתֿ־אַרְגֹּ֣בֿ וְאֶתֿ־הָֽאַרְיֵ֔הֿ וְעִמּ֛וֹ חֲמִשִּׁ֥ים אִ֖ישׁ מִבְּנֵ֣י גִֿלְעָדִֿ֑ים וַיְמִיתֵֿ֖הוּ וַיִּמְלֹ֥ךְֿ תַּחְתָּֽיו׃
[‏כו] וְיֶ֛תֶֿר דִּבְֿרֵ֥י פְֿקַחְיָ֖הֿ וְכָֿל־אֲשֶׁ֣ר עָשָׂ֑הֿ הִנָּ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃ס
[‏כז] בִּשְׁנַ֨תֿ חֲמִשִּׁ֤ים וּשְׁתַּ֙יִם֙ שָׁנָ֔הֿ לַֽעֲזַרְיָ֖הֿ מֶ֣לֶךְֿ יְהוּדָֿ֑הֿ מָ֠לַךְֿ פֶּ֣קַח בֶּן־רְמַלְיָ֧הוּ עַל־יִשְׂרָאֵ֛ל בְּשֹֽׁמְר֖וֹן עֶשְׂרִ֥ים שָׁנָֽהֿ׃
[‏כח] וַיַּ֥עַשׂ הָרַ֖ע בְּעֵינֵ֣י יְהֹוָ֑ה לֹ֣א סָ֗ר מִן־חַטֹּאֿות֙ יָֽרָבְֿעָ֣ם בֶּן־נְבָ֔ט אֲשֶׁ֥ר הֶֽחֱטִ֖יא אֶתֿ־יִשְׂרָאֵֽל׃
[‏כט] בִּימֵ֞י פֶּ֣קַח מֶֽלֶךְֿ־יִשְׂרָאֵ֗ל בָּא֘ תִּגְֿלַ֣תֿ פִּלְאֶסֶר֘ מֶ֣לֶךְֿ אַשּׁוּר֒ וַיִּקַּ֣ח אֶתֿ־עִיּ֡וֹן וְאֶתֿ־אָבֵֿ֣ל בֵּֽיתֿ־מַֽעֲכָ֡הֿ וְאֶתֿ־יָ֠נוֹחַ וְאֶתֿ־קֶ֨דֶֿשׁ וְאֶתֿ־חָצ֤וֹר וְאֶתֿ־הַגִּלְעָד֙ וְאֶתֿ־הַגָּלִ֔ילָהֿ כֹּ֖ל אֶ֣רֶץ נַפְֿתָּלִ֑י וַיַּגְֿלֵ֖ם אַשּֽׁוּרָהֿ׃
[‏ל] וַיִּקְשָׁר־קֶ֜שֶׁר הוֹשֵׁ֣עַ בֶּן־אֵלָ֗הֿ עַל־פֶּ֙קַח֙ בֶּן־רְמַלְיָ֔הוּ וַיַּכֵּ֙הוּ֙ וַיְמִיתֵ֔הוּ וַיִּמְלֹ֖ךְֿ תַּחְתָּ֑יו בִּשְׁנַ֣תֿ עֶשְׂרִ֔ים לְיוֹתָֿ֖ם בֶּן־עֻזִיָּֽהֿ׃
[‏לא] וְיֶ֥תֶֿר דִּבְֿרֵי־פֶֿ֖קַח וְכָֿל־אֲשֶׁ֣ר עָשָׂ֑הֿ הִנָּ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃ס
[‏לב] בִּשְׁנַ֣תֿ שְׁתַּ֔יִם לְפֶֿ֥קַח בֶּן־רְמַלְיָ֖הוּ מֶ֣לֶךְֿ יִשְׂרָאֵ֑ל מָלַ֛ךְֿ יוֹתָֿ֥ם בֶּן־עֻזִיָּ֖הוּ מֶ֥לֶךְֿ יְהוּדָֽֿהֿ׃
[‏לג] בֶּן־עֶשְׂרִ֨ים וְחָמֵ֤שׁ שָׁנָה֙ הָיָ֣הֿ בְֿמָלְכ֔וֹ וְשֵֽׁשׁ־עֶשְׂרֵ֣הֿ שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ יְרוּשָׁ֖א בַּתֿ־צָדֽֿוֹק׃
[‏לד] וַיַּ֥עַשׂ הַיָּשָׁ֖ר בְּעֵינֵ֣י יְהֹוָ֑ה כְּכֹֿ֧ל אֲשֶׁר־עָשָׂ֛הֿ עֻזִיָּ֥הוּ אָבִֿ֖יו עָשָֽׂהֿ׃
[‏לה] רַ֤ק הַבָּמוֹת֙ לֹ֣א סָ֔רוּ ע֗וֹדֿ הָעָ֛ם מְזַבְּחִ֥ים וּֽמְקַטְּרִ֖ים בַּבָּמ֑וֹתֿ ה֗וּא בָּנָ֛הֿ אֶתֿ־שַׁ֥עַר בֵּֽיתֿ־יְהֹוָ֖ה הָֽעֶלְיֽוֹן׃
[‏לו] וְיֶ֛תֶֿר דִּבְֿרֵ֥י יוֹתָֿ֖ם אֲשֶׁ֣ר עָשָׂ֑הֿ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃ס
[‏לז] בַּיָּמִ֣ים הָהֵ֔ם הֵחֵ֣ל יְהֹוָ֗ה לְהַשְׁלִ֙יחַ֙ בִּֽיהוּדָ֔הֿ רְצִ֖ין מֶ֣לֶךְֿ אֲרָ֑ם וְאֵ֖תֿ פֶּ֥קַח בֶּן־רְמַלְיָֽהוּ׃
[‏לח] וַיִּשְׁכַּ֤בֿ יוֹתָֿם֙ עִם־אֲבֹֿתָ֔יו וַיִּקָּבֵֿר֙ עִם־אֲבֹֿתָ֔יו בְּעִ֖יר דָּוִ֣דֿ אָבִֿ֑יו וַיִּמְלֹ֛ךְֿ אָחָ֥ז בְּנ֖וֹ תַּחְתָּֽיו׃ס

פרק טז
[‏א] בִּשְׁנַת֙ שְׁבַֽֿע־עֶשְׂרֵ֣הֿ שָׁנָ֔הֿ לְפֶֿ֖קַח בֶּן־רְמַלְיָ֑הוּ מָלַ֛ךְֿ אָחָ֥ז בֶּן־יוֹתָֿ֖ם מֶ֥לֶךְֿ יְהוּדָֽֿהֿ׃
[‏ב] בֶּן־עֶשְׂרִ֤ים שָׁנָה֙ אָחָ֣ז בְּמָלְכ֔וֹ וְשֵֽׁשׁ־עֶשְׂרֵ֣הֿ שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְלֹֽא־עָשָׂ֣הֿ הַיָּשָׁ֗ר בְּעֵינֵ֛י יְהֹוָ֥ה אֱלֹהָ֖יו כְּדָֿוִ֥דֿ אָבִֽֿיו׃
[‏ג] וַיֵּ֕לֶךְֿ בְּדֶֿ֖רֶךְֿ מַלְכֵֿ֣י יִשְׂרָאֵ֑ל וְגַֿ֤ם אֶתֿ־בְּנוֹ֙ הֶֽעֱבִֿ֣יר בָּאֵ֔שׁ כְּתֹֽֿעֲבֿוֹת֙ הַגּוֹיִ֔ם אֲשֶׁ֨ר הוֹרִ֤ישׁ יְהֹוָה֙ אֹתָ֔ם מִפְּנֵ֖י בְּנֵ֥י יִשְׂרָאֵֽל׃
[‏ד] וַיְזַבֵּ֧חַ וַיְקַטֵּ֛ר בַּבָּמ֖וֹתֿ וְעַל־הַגְּבָֿע֑וֹתֿ וְתַֿ֖חַתֿ כָּל־עֵ֥ץ רַֽעֲנָֽן׃
[‏ה] אָ֣ז יַֽעֲלֶ֣הֿ רְצִ֣ין מֶֽלֶךְֿ־אֲ֠רָם וּפֶ֨קַח בֶּן־רְמַלְיָ֧הוּ מֶֽלֶךְֿ־יִשְׂרָאֵ֛ל יְרֽוּשָׁלַ֖‍ִם לַמִּלְחָמָ֑הֿ וַיָּצֻ֙רוּ֙ עַל־אָחָ֔ז וְלֹ֥א יָֽכְֿל֖וּ לְהִלָּחֵֽם׃
[‏ו] בָּעֵ֣תֿ הַהִ֗יא הֵ֠שִׁיבֿ רְצִ֨ין מֶֽלֶךְֿ־אֲרָ֤ם אֶתֿ־אֵילַת֙ לַֽאֲרָ֔ם וַיְנַשֵּׁ֥ל אֶתֿ־הַיְהוּדִֿ֖ים מֵֽאֵיל֑וֹתֿ וַֽאֲרוֹמִּים֙ בָּ֣אוּ אֵילַ֔תֿ וַיֵּ֣שְׁבֿוּ שָׁ֔ם עַ֖דֿ הַיּ֥וֹם הַזֶּֽהֿ׃
[‏ז] וַיִּשְׁלַ֨ח אָחָ֜ז מַלְאָכִ֗ים אֶל־תִּ֠גְֿלַתֿ פְּלֶ֤סֶר מֶֽלֶךְֿ־אַשּׁוּר֙ לֵאֿמֹ֔ר עַבְֿדְּךָֿ֥ וּבִֿנְךָֿ֖ אָ֑נִי עֲלֵ֨הֿ וְהֽוֹשִׁעֵ֜נִי מִכַּ֣ףֿ מֶֽלֶךְֿ־אֲרָ֗ם וּמִכַּף֙ מֶ֣לֶךְֿ יִשְׂרָאֵ֔ל הַקּוֹמִ֖ים עָלָֽי׃
[‏ח] וַיִּקַּ֨ח אָחָ֜ז אֶתֿ־הַכֶּ֣סֶףֿ וְאֶתֿ־הַזָּהָ֗בֿ הַנִּמְצָא֙ בֵּ֣יתֿ יְהֹוָ֔ה וּבְֿאֹֽצְר֖וֹתֿ בֵּ֣יתֿ הַמֶּ֑לֶךְֿ וַיִּשְׁלַ֥ח לְמֶֽלֶךְֿ־אַשּׁ֖וּר שֹֽׁחַדֿ׃
[‏ט] וַיִּשְׁמַ֤ע אֵלָיו֙ מֶ֣לֶךְֿ אַשּׁ֔וּר וַיַּעַל֩ מֶ֨לֶךְֿ אַשּׁ֤וּר אֶל־דַּמֶּ֙שֶׂק֙ וַֽיִּתְֿפְּשֶׂ֔הָ וַיַּגְֿלֶ֖הָ קִ֑ירָהֿ וְאֶתֿ־רְצִ֖ין הֵמִֽיתֿ׃
[‏י] וַיֵּ֣לֶךְֿ הַמֶּ֣לֶךְֿ אָחָ֡ז לִ֠קְרַאֿתֿ תִּגְֿלַ֨תֿ פִּלְאֶ֤סֶר מֶֽלֶךְֿ־אַשּׁוּר֙ דּוּמֶּ֔שֶׂק וַיַּ֥רְא אֶתֿ־הַמִּזְבֵּ֖חַ אֲשֶׁ֣ר בְּדַֿמָּ֑שֶׂק וַיִּשְׁלַח֩ הַמֶּ֨לֶךְֿ אָחָ֜ז אֶל־אֽוּרִיָּ֣הֿ הַכֹּהֵ֗ן אֶתֿ־דְּמ֧וּתֿ הַמִּזְבֵּ֛חַ וְאֶתֿ־תַּבְֿנִיתֿ֖וֹ לְכָֽֿל־מַֽעֲשֵֽׂהוּ׃
[‏יא] וַיִּ֛בֶֿן אֽוּרִיָּ֥הֿ הַכֹּהֵ֖ן אֶתֿ־הַמִּזְבֵּ֑חַ כְּכֹֿ֣ל אֲשֶׁר־שָׁלַח֩ הַמֶּ֨לֶךְֿ אָחָ֜ז מִדַּמֶּ֗שֶׂק כֵּ֤ן עָשָׂה֙ אֽוּרִיָּ֣הֿ הַכֹּהֵ֔ן עַדֿ־בּ֥וֹא הַמֶּֽלֶךְֿ־אָחָ֖ז מִדַּמָּֽשֶׂק׃
[‏יב] וַיָּבֹֿ֤א הַמֶּ֙לֶךְ֙ מִדַּמֶּ֔שֶׂק וַיַּ֥רְא הַמֶּ֖לֶךְֿ אֶתֿ־הַמִּזְבֵּ֑חַ וַיִּקְרַ֥בֿ הַמֶּ֛לֶךְֿ עַל־הַמִּזְבֵּ֖חַ וַיַּ֥עַל עָלָֽיו׃
[‏יג] וַיַּקְטֵ֤ר אֶתֿ־עֹֽלָתֿוֹ֙ וְאֶתֿ־מִנְחָת֔וֹ וַיַּסֵּ֖ךְֿ אֶתֿ־נִסְכּ֑וֹ וַיִּזְרֹ֛ק אֶתֿ־דַּֽם־הַשְּׁלָמִ֥ים אֲשֶׁר־ל֖וֹ עַל־הַמִּזְבֵּֽחַ׃
[‏יד] וְאֵ֨תֿ הַמִּזְבַּ֣ח הַנְּחֹשֶׁת֘ אֲשֶׁ֣ר לִפְֿנֵ֣י יְהֹוָה֒ וַיַּקְרֵ֗בֿ מֵאֵת֙ פְּנֵ֣י הַבַּ֔יִתֿ מִבֵּין֙ הַמִּזְבֵּ֔חַ וּמִבֵּ֖ין בֵּ֣יתֿ יְהֹוָ֑ה וַיִּתֵּ֥ן אֹתֿ֛וֹ עַל־יֶ֥רֶךְֿ הַמִּזְבֵּ֖חַ צָפֽֿוֹנָהֿ׃
[‏טו] ויצו֣הו הַמֶּֽלֶךְֿ־אָ֠חָז אֶתֿ־אֽוּרִיָּ֨הֿ הַכֹּהֵ֜ן לֵאֿמֹ֗ר עַ֣ל הַמִּזְבֵּ֣חַ הַגָּד֡וֹל הַקְטֵ֣ר אֶתֿ־עֹֽלַתֿ־הַבֹּקֶר֩ וְאֶתֿ־מִנְחַ֨תֿ הָעֶ֜רֶבֿ וְֽאֶתֿ־עֹלַ֧תֿ הַמֶּ֣לֶךְֿ וְאֶתֿ־מִנְחָת֗וֹ וְ֠אֵתֿ עֹלַ֞תֿ כָּל־עַ֤ם הָאָ֙רֶץ֙ וּמִנְחָתָֿ֣ם וְנִסְכֵּיהֶ֔ם וְכָֿל־דַּ֥ם עֹלָ֛הֿ וְכָֿל־דַּם־זֶ֖בַֿח עָלָ֣יו תִּזְרֹ֑ק וּמִזְבַּ֧ח הַנְּחֹ֛שֶׁתֿ יִֽהְיֶהֿ־לִּ֖י לְבַֿקֵּֽר׃
[‏טז] וַיַּ֖עַשׂ אֽוּרִיָּ֣הֿ הַכֹּהֵ֑ן כְּכֹֿ֥ל אֲשֶׁר־צִוָּ֖הֿ הַמֶּ֥לֶךְֿ אָחָֽז׃
[‏יז] וַיְקַצֵּץ֩ הַמֶּ֨לֶךְֿ אָחָ֜ז אֶתֿ־הַֽמִּסְגְּר֣וֹתֿ הַמְּכֹֿנ֗וֹתֿ וַיָּ֤סַר מֵֽעֲלֵיהֶם֙ ואת־הַכִּיֹּ֔ר וְאֶתֿ־הַיָּ֣ם הוֹרִ֔דֿ מֵעַ֛ל הַבָּקָ֥ר הַנְּחֹ֖שֶׁתֿ אֲשֶׁ֣ר תַּחְתֶּ֑יהָ וַיִּתֵּ֣ן אֹת֔וֹ עַ֖ל מַרְצֶ֥פֶֿתֿ אֲבָֿנִֽים׃
[‏יח] וְאֶתֿ־מִיסַךְֿ הַשַּׁבָּ֜תֿ אֲשֶׁר־בָּנ֣וּ בַֿבַּ֗יִתֿ וְאֶתֿ־מְבֿ֤וֹא הַמֶּ֙לֶךְ֙ הַֽחִיצ֔וֹנָהֿ הֵסֵ֖בֿ בֵּ֣יתֿ יְהֹוָ֑ה מִפְּנֵ֖י מֶ֥לֶךְֿ אַשּֽׁוּר׃
[‏יט] וְיֶ֛תֶֿר דִּבְֿרֵ֥י אָחָ֖ז אֲשֶׁ֣ר עָשָׂ֑הֿ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏כ] וַיִּשְׁכַּ֤בֿ אָחָז֙ עִם־אֲבֹֿתָ֔יו וַיִּקָּבֵֿ֥ר עִם־אֲבֹֿתָֿ֖יו בְּעִ֣יר דָּוִ֑דֿ וַיִּמְלֹ֛ךְֿ חִזְקִיָּ֥הוּ בְֿנ֖וֹ תַּחְתָּֽיו׃פ

פרק יז
[‏א] בִּשְׁנַת֙ שְׁתֵּ֣ים עֶשְׂרֵ֔הֿ לְאָחָ֖ז מֶ֣לֶךְֿ יְהוּדָֿ֑הֿ מָ֠לַךְֿ הוֹשֵׁ֨עַ בֶּן־אֵלָ֧הֿ בְֿשֹֽׁמְר֛וֹן עַל־יִשְׂרָאֵ֖ל תֵּ֥שַׁע שָׁנִֽים׃
[‏ב] וַיַּ֥עַשׂ הָרַ֖ע בְּעֵינֵ֣י יְהֹוָ֑ה רַ֗ק ל֚אֺ כְּמַלְכֵֿ֣י יִשְׂרָאֵ֔ל אֲשֶׁ֥ר הָי֖וּ לְפָֿנָֽיו׃
[‏ג] עָלָ֣יו עָלָ֔הֿ שַׁלְמַנְאֶ֖סֶר מֶ֣לֶךְֿ אַשּׁ֑וּר וַֽיְהִי־ל֤וֹ הוֹשֵׁ֙עַ֙ עֶ֔בֶֿדֿ וַיָּ֥שֶׁבֿ ל֖וֹ מִנְחָֽהֿ׃
[‏ד] וַיִּמְצָא֩ מֶֽלֶךְֿ־אַשּׁ֨וּר בְּהוֹשֵׁ֜עַ קֶ֗שֶׁר אֲשֶׁ֨ר שָׁלַ֤ח מַלְאָכִֿים֙ אֶל־ס֣וֹא מֶֽלֶךְֿ־מִצְרַ֔יִם וְלֹא־הֶֽעֱלָ֥הֿ מִנְחָ֛הֿ לְמֶ֥לֶךְֿ אַשּׁ֖וּר כְּשָׁנָ֣הֿ בְֿשָׁנָ֑הֿ ‍ֽוַיַּֽעַצְרֵ֙הוּ֙ מֶ֣לֶךְֿ אַשּׁ֔וּר וַיַּֽאַסְרֵ֖הוּ בֵּ֥יתֿ כֶּֽלֶא׃
[‏ה] וַיַּ֥עַל מֶֽלֶךְֿ־אַשּׁ֖וּר בְּכָֿל־הָאָ֑רֶץ וַיַּ֙עַל֙ שֹֽׁמְר֔וֹן וַיָּ֥צַר עָלֶ֖יהָ שָׁלֹ֥שׁ שָׁנִֽים׃
[‏ו] בִּשְׁנַ֨תֿ הַתְּשִׁיעִ֜יתֿ לְהוֹשֵׁ֗עַ לָכַֿ֤דֿ מֶֽלֶךְֿ־אַשּׁוּר֙ אֶתֿ־שֹׁ֣מְר֔וֹן וַיֶּ֥גֶֿל אֶתֿ־יִשְׂרָאֵ֖ל אַשּׁ֑וּרָהֿ וַיֹּ֨שֶׁבֿ אֹתָ֜ם בַּחְלַ֧ח וּבְֿחָבֿ֛וֹר נְהַ֥ר גּוֹזָ֖ן וְעָרֵ֥י מָדָֽֿי׃ס
[‏ז] וַיְהִ֗י כִּי־חָֽטְא֤וּ בְֿנֵֽי־יִשְׂרָאֵל֙ לַֽיהֹוָ֣ה אֱלֹֽהֵיהֶ֔ם הַמַּֽעֲלֶ֤הֿ אֹתָֿם֙ מֵאֶ֣רֶץ מִצְרַ֔יִם מִתַּ֕חַתֿ יַ֖דֿ פַּרְעֹ֣הֿ מֶֽלֶךְֿ־מִצְרָ֑יִם וַיִּֽירְא֖וּ אֱלֹהִ֥ים אֲחֵרִֽים׃
[‏ח] וַיֵּֽלְכֿוּ֙ בְּחֻקּ֣וֹתֿ הַגּוֹיִ֔ם אֲשֶׁר֙ הוֹרִ֣ישׁ יְהֹוָ֔ה מִפְּנֵ֖י בְּנֵ֣י יִשְׂרָאֵ֑ל וּמַלְכֵֿ֥י יִשְׂרָאֵ֖ל אֲשֶׁ֥ר עָשֽׂוּ׃
[‏ט] וַיְחַפְּא֣וּ בְֿנֵֽי־יִשְׂרָאֵ֗ל דְּבָֿרִים֙ אֲשֶׁ֣ר לֹא־כֵ֔ן עַל־יְהֹוָ֖ה אֱלֹֽהֵיהֶ֑ם וַיִּבְֿנ֨וּ לָהֶ֤ם בָּמוֹת֙ בְּכָֿל־עָ֣רֵיהֶ֔ם מִמִּגְֿדַּ֥ל נוֹצְרִ֖ים עַדֿ־עִ֥יר מִבְֿצָֽר׃
[‏י] וַיַּצִּ֧בֿוּ לָהֶ֛ם מַצֵּבֿ֖וֹתֿ וַֽאֲשֵׁרִ֑ים עַ֚ל כָּל־גִּבְֿעָ֣הֿ גְֿבֹֿהָ֔הֿ וְתַֿ֖חַתֿ כָּל־עֵ֥ץ רַֽעֲנָֽן׃
[‏יא] וַיְקַטְּרוּ־שָׁם֙ בְּכָֿל־בָּמ֔וֹתֿ כַּגּוֹיִ֕ם אֲשֶׁר־הֶגְֿלָ֥הֿ יְהֹוָ֖ה מִפְּנֵיהֶ֑ם וַֽיַּֽעֲשׂוּ֙ דְּבָֿרִ֣ים רָעִ֔ים לְהַכְֿעִ֖יס אֶתֿ־יְהֹוָֽה׃
[‏יב] וַיַּֽעַבְֿדֿ֖וּ הַגִּלֻּלִ֑ים אֲשֶׁ֨ר אָמַ֤ר יְהֹוָה֙ לָהֶ֔ם לֹ֥א תַֽֿעֲשׂ֖וּ אֶתֿ־הַדָּבָֿ֥ר הַזֶּֽהֿ׃
[‏יג] וַיָּ֣עַדֿ יְהֹוָ֡ה בְּיִשְׂרָאֵ֣ל וּבִֽֿיהוּדָ֡הֿ בְּיַד֩ כָּל־נְבִֿיאוֹ כָֿל־חֹזֶ֜הֿ לֵאֿמֹ֗ר שֻׁ֝֩בֿוּ מִדַּרְכֵֿיכֶֿ֤ם הָֽרָעִים֙ וְשִׁמְרוּ֙ מִצְוֹתַֿ֣י חֻקּוֹתַ֔י כְּכָ֨ל־הַתּוֹרָ֔הֿ אֲשֶׁ֥ר צִוִּ֖יתִֿי אֶתֿ־אֲבֹֽֿתֵֿיכֶֿ֑ם וַֽאֲשֶׁר֙ שָׁלַ֣חְתִּי אֲלֵיכֶ֔ם בְּיַ֖דֿ עֲבָֿדַֿ֥י הַנְּבִֿיאִֽים׃
[‏יד] וְל֖אֺ שָׁמֵ֑עוּ וַיַּקְשׁ֤וּ אֶתֿ־עָרְפָּם֙ כְּעֹ֣רֶףֿ אֲבֿוֹתָ֔ם אֲשֶׁר֙ לֹ֣א הֶֽאֱמִ֔ינוּ בַּֽיהֹוָ֖ה אֱלֹֽהֵיהֶֽם׃
[‏טו] וַיִּמְאֲס֣וּ אֶתֿ־חֻקָּ֗יו וְאֶתֿ־בְּרִיתֿוֹ֙ אֲשֶׁ֣ר כָּרַ֣תֿ אֶתֿ־אֲבֿוֹתָ֔ם וְאֵת֙ עֵֽדְֿוֹתָ֔יו אֲשֶׁ֥ר הֵעִ֖ידֿ בָּ֑ם וַיֵּ֨לְכֿוּ֜ אַֽחֲרֵ֤י הַהֶ֙בֶֿל֙ וַיֶּהְבָּ֔לוּ וְאַֽחֲרֵ֤י הַגּוֹיִם֙ אֲשֶׁ֣ר סְבִֽֿיבֹֿתָ֔ם אֲשֶׁ֨ר צִוָּ֤הֿ יְהֹוָה֙ אֹתָ֔ם לְבִֿלְתִּ֖י עֲשׂ֥וֹתֿ כָּהֶֽם׃
[‏טז] וַיַּֽעַזְב֗וּ אֶתֿ־כָּל־מִצְוֹת֙ יְהֹוָ֣ה אֱלֹֽהֵיהֶ֔ם וַיַּֽעֲשׂ֥וּ לָהֶ֛ם מַסֵּכָֿ֖הֿ שנ֣ים עֲגָֿלִ֑ים וַיַּֽעֲשׂ֣וּ אֲשֵׁירָ֗הֿ וַיִּֽשְׁתַּֽחֲווּ֙ לְכָֿל־צְבָֿ֣א הַשָּׁמַ֔יִם וַיַּֽעַבְֿדֿ֖וּ אֶתֿ־הַבָּֽעַל׃
[‏יז] וַֽ֠יַּֽעֲבִֿירוּ אֶתֿ־בְּנֵיהֶ֤ם וְאֶתֿ־בְּנֽוֹתֵֿיהֶם֙ בָּאֵ֔שׁ וַיִּקְסְמ֥וּ קְסָמִ֖ים וַיְנַחֵ֑שׁוּ וַיִּֽתְֿמַכְּר֗וּ לַֽעֲשׂ֥וֹתֿ הָרַ֛ע בְּעֵינֵ֥י יְהֹוָ֖ה לְהַכְֿעִיסֽוֹ׃
[‏יח] וַיִּתְֿאַנַּ֨ףֿ יְהֹוָ֤ה מְאֹד֙ בְּיִשְׂרָאֵ֔ל וַיְסִרֵ֖ם מֵעַ֣ל פָּנָ֑יו לֹ֣א נִשְׁאַ֔ר רַ֛ק שֵׁ֥בֶֿט יְהוּדָֿ֖הֿ לְבַֿדּֽוֹ׃
[‏יט] גַּם־יְהוּדָ֕הֿ לֹ֣א שָׁמַ֔ר אֶתֿ־מִצְוֹ֖תֿ יְהֹוָ֣ה אֱלֹֽהֵיהֶ֑ם וַיֵּ֣לְכ֔וּ בְּחֻקּ֥וֹתֿ יִשְׂרָאֵ֖ל אֲשֶׁ֥ר עָשֽׂוּ׃
[‏כ] וַיִּמְאַ֨ס יְהֹוָ֜ה בְּכָֿל־זֶ֤רַע יִשְׂרָאֵל֙ וַיְעַנֵּ֔ם וַֽיִּתְּנֵ֖ם בְּיַדֿ־שֹׁסִ֑ים עַ֛דֿ אֲשֶׁ֥ר הִשְׁלִיכָֿ֖ם מִפָּנָֽיו׃
[‏כא] כִּֽי־קָרַ֣ע יִשְׂרָאֵ֗ל מֵעַל֙ בֵּ֣יתֿ דָּוִ֔דֿ וַיַּמְלִ֖יכֿוּ אֶתֿ־יָֽרָבְֿעָ֣ם בֶּן־נְבָֿ֑ט וַיַּדַּ֜א יָֽרָבְֿעָ֤ם אֶתֿ־יִשְׂרָאֵל֙ מֵאַֽחֲרֵ֣י יְהֹוָ֔ה וְהֶֽחֱטֵיאָ֖ם חֲטָאָ֥הֿ גְֿדֿוֹלָֽהֿ׃
[‏כב] וַיֵּֽלְכֿוּ֙ בְּנֵ֣י יִשְׂרָאֵ֔ל בְּכָֿל־חַטֹּ֥אֿותֿ יָֽרָבְֿעָ֖ם אֲשֶׁ֣ר עָשָׂ֑הֿ לֹא־סָ֖רוּ מִמֶּֽנָּהֿ׃
[‏כג] עַ֠דֿ אֲשֶׁר־הֵסִ֨יר יְהֹוָ֤ה אֶתֿ־יִשְׂרָאֵל֙ מֵעַ֣ל פָּנָ֔יו כַּֽאֲשֶׁ֣ר דִּבֶּ֔ר בְּיַ֖דֿ כָּל־עֲבָֿדָֿ֣יו הַנְּבִֿיאִ֑ים וַיִּ֨גֶֿל יִשְׂרָאֵ֜ל מֵעַ֤ל אַדְֿמָתֿוֹ֙ אַשּׁ֔וּרָהֿ עַ֖דֿ הַיּ֥וֹם הַזֶּֽהֿ׃ס
[‏כד] וַיָּבֵֿ֣א מֶֽלֶךְֿ־אַשּׁ֡וּר מִבָּבֶ֡ל וּ֠מִכּוּתָֿהֿ וּמֵֽעַוָּ֤הֿ וּמֵֽחֲמָת֙ וּסְפַֿרְוַ֔יִם וַיֹּ֙שֶׁב֙ בְּעָרֵ֣י שֹֽׁמְר֔וֹן תַּ֖חַתֿ בְּנֵ֣י יִשְׂרָאֵ֑ל וַיִּֽרְשׁוּ֙ אֶתֿ־שֹׁ֣מְר֔וֹן וַיֵּֽשְׁבֿ֖וּ בְּעָרֶֽיהָ׃
[‏כה] וַיְהִ֗י בִּתְֿחִלַּת֙ שִׁבְֿתָּ֣ם שָׁ֔ם לֹ֥א יָֽרְא֖וּ אֶתֿ־יְהֹוָ֑ה וַיְשַׁלַּ֨ח יְהֹוָ֤ה בָּהֶם֙ אֶתֿ־הָ֣אֲרָי֔וֹתֿ וַיִּֽהְי֥וּ הֹֽרְגִֿ֖ים בָּהֶֽם׃
[‏כו] וַיֹּֽאֿמְר֗וּ לְמֶ֣לֶךְֿ אַשּׁוּר֘ לֵאֿמֹר֒ הַגּוֹיִ֗ם אֲשֶׁ֤ר הִגְֿלִ֙יתָ֙ וַתּ֙וֹשֶׁב֙ בְּעָרֵ֣י שֹֽׁמְר֔וֹן לֹ֣א יָֽדְֿע֔וּ אֶתֿ־מִשְׁפַּ֖ט אֱלֹהֵ֣י הָאָ֑רֶץ וַיְשַׁלַּח־בָּ֣ם אֶתֿ־הָֽאֲרָי֗וֹתֿ וְהִנָּם֙ מְמִיתִֿ֣ים אוֹתָ֔ם כַּֽאֲשֶׁר֙ אֵינָ֣ם יֹֽדְֿעִ֔ים אֶתֿ־מִשְׁפַּ֖ט אֱלֹהֵ֥י הָאָֽרֶץ׃
[‏כז] וַיְצַ֨ו מֶֽלֶךְֿ־אַשּׁ֜וּר לֵאֿמֹ֗ר הֹלִ֤יכֿוּ שָׁ֙מָּה֙ אֶחָ֤דֿ מֵֽהַכֹּֽהֲנִים֙ אֲשֶׁ֣ר הִגְֿלִיתֶֿ֣ם מִשָּׁ֔ם וְיֵֽלְכֿ֖וּ וְיֵ֣שְׁבֿוּ שָׁ֑ם וְיֹרֵ֕ם אֶתֿ־מִשְׁפַּ֖ט אֱלֹהֵ֥י הָאָֽרֶץ׃
[‏כח] וַיָּבֹ֞א אֶחָ֣דֿ מֵֽהַכֹּֽהֲנִ֗ים אֲשֶׁ֤ר הִגְֿלוּ֙ מִשֹּׁ֣מְר֔וֹן וַיֵּ֖שֶׁבֿ בְּבֵֽֿיתֿ־אֵ֑ל וַֽיְהִי֙ מוֹרֶ֣הֿ אֹתָ֔ם אֵ֖יךְֿ יִֽירְא֥וּ אֶתֿ־יְהֹוָֽה׃
[‏כט] וַיִּֽהְי֣וּ עֹשִׂ֔ים גּ֥וֹי גּ֖וֹי אֱלֹהָ֑יו וַיַּנִּ֣יחוּ׀ בְּבֵֿ֣יתֿ הַבָּמ֗וֹתֿ אֲשֶׁ֤ר עָשׂוּ֙ הַשֹּׁ֣מְרֹנִ֔ים גּ֥וֹי גּוֹי֙ בְּעָ֣רֵיהֶ֔ם אֲשֶׁ֛ר הֵ֥ם יֹֽשְׁבִֿ֖ים שָֽׁם׃
[‏ל] וְאַנְשֵׁ֣י בָֿבֶ֗ל עָשׂוּ֙ אֶתֿ־סֻכּ֣וֹתֿ בְּנ֔וֹתֿ וְאַנְשֵׁי־כ֔וּתֿ עָשׂ֖וּ אֶתֿ־נֵֽרְגַֿ֑ל וְאַנְשֵׁ֥י חֲמָ֖תֿ עָשׂ֥וּ אֶתֿ־אֲשִׁימָֽא׃
[‏לא] וְהָֽעַוִּ֛ים עָשׂ֥וּ נִבְֿחַ֖ז וְאֶתֿ־תַּרְתָּ֑ק וְהַסְפַֿרְוִ֗ים שֹֽׂרְפִֿ֤ים אֶתֿ־בְּנֵיהֶם֙ בָּאֵ֔שׁ לְאַדְֿרַמֶּ֥לֶךְֿ וַֽעֲנַמֶּ֖לֶךְֿ אלה֥‌ ספריֽם׃
[‏לב] וַיִּֽהְי֥וּ יְרֵאִ֖ים אֶתֿ־יְהֹוָ֑ה וַיַּֽעֲשׂ֨וּ לָהֶ֤ם מִקְצוֹתָֿם֙ כֹּֽהֲנֵ֣י בָֿמ֔וֹתֿ וַיִּֽהְי֛וּ עֹשִׂ֥ים לָהֶ֖ם בְּבֵֿ֥יתֿ הַבָּמֽוֹתֿ׃
[‏לג] אֶתֿ־יְהֹוָ֖ה הָי֣וּ יְרֵאִ֑ים וְאֶתֿ־אֱלֹֽהֵיהֶם֙ הָי֣וּ עֹֽבְֿדִ֔ים כְּמִשְׁפַּט֙ הַגּוֹיִ֔ם אֲשֶׁר־הִגְֿל֥וּ אֹתָֿ֖ם מִשָּֽׁם׃
[‏לד] עַ֣דֿ הַיּ֤וֹם הַזֶּה֙ הֵ֣ם עֹשִׂ֔ים כַּמִּשְׁפָּטִ֖ים הָרִֽאֿשֹׁנִ֑ים אֵינָ֤ם יְרֵאִים֙ אֶתֿ־יְהֹוָ֔ה וְאֵינָ֣ם עֹשִׂ֗ים כְּחֻקֹּתָֿם֙ וּכְֿמִשְׁפָּטָ֔ם וְכַֿתּוֹרָ֣הֿ וְכַֿמִּצְוָ֗הֿ אֲשֶׁ֨ר צִוָּ֤הֿ יְהֹוָה֙ אֶתֿ־בְּנֵ֣י יַֽעֲקֹ֔בֿ אֲשֶׁר־שָׂ֥ם שְׁמ֖וֹ יִשְׂרָאֵֽל׃
[‏לה] וַיִּכְֿרֹ֨תֿ יְהֹוָ֤ה אִתָּם֙ בְּרִ֔יתֿ וַיְצַוֵּ֣ם לֵאֿמֹ֔ר לֹ֥א תִֽֿירְא֖וּ אֱלֹהִ֣ים אֲחֵרִ֑ים וְלֹא־תִֿשְׁתַּֽחֲו֣וּ לָהֶ֔ם וְלֹ֣א תַֽֿעַבְֿד֔וּם וְלֹ֥א תִֿזְבְּח֖וּ לָהֶֽם׃
[‏לו] כִּ֣י אִֽם־אֶתֿ־יְהֹוָ֗ה אֲשֶׁר֩ הֶֽעֱלָ֨הֿ אֶתְֿכֶ֜ם מֵאֶ֧רֶץ מִצְרַ֛יִם בְּכֹֿ֧חַ גָּדֿ֛וֹל וּבִֿזְר֥וֹעַ נְטוּיָ֖הֿ אֹתֿ֣וֹ תִֿירָ֑אוּ וְל֥וֹ תִֽֿשְׁתַּֽחֲו֖וּ וְל֥וֹ תִֿזְבָּֽחוּ׃
[‏לז] וְאֶתֿ־הַֽחֻקִּ֨ים וְאֶתֿ־הַמִּשְׁפָּטִ֜ים וְהַתּוֹרָ֤הֿ וְהַמִּצְוָה֙ אֲשֶׁ֣ר כָּתַֿ֣בֿ לָכֶ֔ם תִּשְׁמְר֥וּן לַֽעֲשׂ֖וֹתֿ כָּל־הַיָּמִ֑ים וְלֹ֥א תִֽֿירְא֖וּ אֱלֹהִ֥ים אֲחֵרִֽים׃
[‏לח] וְהַבְּרִ֛יתֿ אֲשֶׁר־כָּרַ֥תִּי אִתְּכֶֿ֖ם לֹ֣א תִֿשְׁכָּ֑חוּ וְלֹ֥א תִֽֿירְא֖וּ אֱלֹהִ֥ים אֲחֵרִֽים׃
[‏לט] כִּ֛י אִֽם־אֶתֿ־יְהֹוָ֥ה אֱלֹֽהֵיכֶֿ֖ם תִּירָ֑אוּ וְהוּא֙ יַצִּ֣יל אֶתְֿכֶ֔ם מִיַּ֖דֿ כָּל־אֹֽיְבֵֿיכֶֽֿם׃
[‏מ] וְל֖אֺ שָׁמֵ֑עוּ כִּ֛י אִֽם־כְּמִשְׁפָּטָ֥ם הָֽרִאֿשׁ֖וֹן הֵ֥ם עֹשִֽׂים׃
[‏מא] וַיִּֽהְי֣וּ׀ הַגּוֹיִ֣ם הָאֵ֗לֶּהֿ יְרֵאִים֙ אֶתֿ־יְהֹוָ֔ה וְאֶתֿ־פְּסִֽילֵיהֶ֖ם הָי֣וּ עֹֽבְֿדִֿ֑ים גַּם־בְּנֵיהֶ֣ם׀ וּבְֿנֵ֣י בְֿנֵיהֶ֗ם כַּֽאֲשֶׁ֨ר עָשׂ֤וּ אֲבֹֿתָֿם֙ הֵ֣ם עֹשִׂ֔ים עַ֖דֿ הַיּ֥וֹם הַזֶּֽהֿ׃פ

פרק יח
[‏א] וַֽיְהִי֙ בִּשְׁנַ֣תֿ שָׁלֹ֔שׁ לְהוֹשֵׁ֥עַ בֶּן־אֵלָ֖הֿ מֶ֣לֶךְֿ יִשְׂרָאֵ֑ל מָלַ֛ךְֿ חִזְקִיָּ֥הֿ בֶֿן־אָחָ֖ז מֶ֥לֶךְֿ יְהוּדָֽֿהֿ׃
[‏ב] בֶּן־עֶשְׂרִ֨ים וְחָמֵ֤שׁ שָׁנָה֙ הָיָ֣הֿ בְֿמָלְכ֔וֹ וְעֶשְׂרִ֤ים וָתֵ֙שַׁע֙ שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ אֲבִֿ֖י בַּתֿ־זְכַֿרְיָֽהֿ׃
[‏ג] וַיַּ֥עַשׂ הַיָּשָׁ֖ר בְּעֵינֵ֣י יְהֹוָ֑ה כְּכֹֿ֥ל אֲשֶׁר־עָשָׂ֖הֿ דָּוִ֥דֿ אָבִֽֿיו׃
[‏ד] ה֣וּא׀ הֵסִ֣יר אֶתֿ־הַבָּמ֗וֹתֿ וְשִׁבַּר֙ אֶתֿ־הַמַּצֵּבֹ֔תֿ וְכָֿרַ֖תֿ אֶתֿ־הָֽאֲשֵׁרָ֑הֿ וְכִֿתַּת֩ נְחַ֨שׁ הַנְּחֹ֜שֶׁתֿ אֲשֶׁר־עָשָׂ֣הֿ מֹשֶׁ֗הֿ כִּ֣י עַדֿ־הַיָּמִ֤ים הָהֵ֙מָּה֙ הָי֤וּ בְֿנֵֽי־יִשְׂרָאֵל֙ מְקַטְּרִ֣ים ל֔וֹ וַיִּקְרָא־ל֖וֹ נְחֻשְׁתָּֽן׃
[‏ה] בַּֽיהֹוָ֥ה אֱלֹהֵֽי־יִשְׂרָאֵ֖ל בָּטָ֑ח וְאַֽחֲרָ֞יו לֹֽא־הָיָ֣הֿ כָֿמֹ֗הוּ בְּכֹֿל֙ מַלְכֵֿ֣י יְהוּדָ֔הֿ וַֽאֲשֶׁ֥ר הָי֖וּ לְפָֿנָֽיו׃
[‏ו] וַיִּדְֿבַּק֙ בַּֽיהֹוָ֔ה לֹא־סָ֖ר מֵאַֽחֲרָ֑יו וַיִּשְׁמֹר֙ מִצְוֹתָ֔יו אֲשֶׁר־צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏ז] וְהָיָ֤הֿ יְהֹוָה֙ עִמּ֔וֹ בְּכֹֿ֥ל אֲשֶׁר־יֵצֵ֖א יַשְׂכִּ֑יל וַיִּמְרֹ֥דֿ בְּמֶֽלֶךְֿ־אַשּׁ֖וּר וְלֹ֥א עֲבָֿדֽֿוֹ׃
[‏ח] הֽוּא־הִכָּ֧הֿ אֶתֿ־פְּלִשְׁתִּ֛ים עַדֿ־עַזָּ֖הֿ וְאֶתֿ־גְּבֿוּלֶ֑יהָ מִמִּגְֿדַּ֥ל נוֹצְרִ֖ים עַדֿ־עִ֥יר מִבְֿצָֽר׃ס
[‏ט] וַֽיְהִ֞י בַּשָּׁנָ֤הֿ הָֽרְבִֿיעִית֙ לַמֶּ֣לֶךְֿ חִזְקִיָּ֔הוּ הִ֚יא הַשָּׁנָ֣הֿ הַשְּׁבִֿיעִ֔יתֿ לְהוֹשֵׁ֥עַ בֶּן־אֵלָ֖הֿ מֶ֣לֶךְֿ יִשְׂרָאֵ֑ל עָלָ֞הֿ שַׁלְמַנְאֶ֧סֶר מֶֽלֶךְֿ־אַשּׁ֛וּר עַל־שֹֽׁמְר֖וֹן וַיָּ֥צַר עָלֶֽיהָ׃
[‏י] וַֽיִּלְכְּדֻ֗הָ מִקְצֵה֙ שָׁלֹ֣שׁ שָׁנִ֔ים בִּשְׁנַתֿ־שֵׁ֖שׁ לְחִזְקִיָּ֑הֿ הִ֣יא שְׁנַתֿ־תֵּ֗שַׁע לְהוֹשֵׁ֙עַ֙ מֶ֣לֶךְֿ יִשְׂרָאֵ֔ל נִלְכְּדָֿ֖הֿ שֹֽׁמְרֽוֹן׃
[‏יא] וַיֶּ֧גֶֿל מֶֽלֶךְֿ־אַשּׁ֛וּר אֶתֿ־יִשְׂרָאֵ֖ל אַשּׁ֑וּרָהֿ וַיַּנְחֵ֞ם בַּחְלַ֧ח וּבְֿחָבֿ֛וֹר נְהַ֥ר גּוֹזָ֖ן וְעָרֵ֥י מָדָֽֿי׃
[‏יב] עַ֣ל׀ אֲשֶׁ֣ר לֹא־שָֽׁמְע֗וּ בְּקוֹל֙ יְהֹוָ֣ה אֱלֹֽהֵיהֶ֔ם וַיַּֽעַבְֿרוּ֙ אֶתֿ־בְּרִית֔וֹ אֵ֚תֿ כָּל־אֲשֶׁ֣ר צִוָּ֔הֿ מֹשֶׁ֖הֿ עֶ֣בֶֿדֿ יְהֹוָ֑ה וְלֹ֥א שָֽׁמְע֖וּ וְלֹ֥א עָשֽׂוּ׃ס
[‏יג] וּבְֿאַרְבַּע֩ עֶשְׂרֵ֨הֿ שָׁנָ֜הֿ לַמֶּ֣לֶךְֿ חִזְקִיָּ֗הֿ עָלָ֞הֿ סַנְחֵרִ֤יבֿ מֶֽלֶךְֿ־אַשּׁוּר֙ עַ֣ל כָּל־עָרֵ֧י יְהוּדָֿ֛הֿ הַבְּצֻר֖וֹתֿ וַֽיִּתְֿפְּשֵֽׂם׃
[‏יד] וַיִּשְׁלַ֣ח חִזְקִיָּ֣הֿ מֶֽלֶךְֿ־יְהוּדָֿ֣הֿ אֶל־מֶֽלֶךְֿ־אַשּׁוּר֩׀ לָכִ֨ישָׁהֿ׀ לֵאֿמֹ֤ר׀ חָטָ֙אֿתִֿי֙ שׁ֣וּבֿ מֵֽעָלַ֔י אֵ֛תֿ אֲשֶׁר־תִּתֵּ֥ן עָלַ֖י אֶשָּׂ֑א וַיָּ֨שֶׂם מֶֽלֶךְֿ־אַשּׁ֜וּר עַל־חִזְקִיָּ֣הֿ מֶֽלֶךְֿ־יְהוּדָ֗הֿ שְׁלֹ֤שׁ מֵאוֹת֙ כִּכַּר־כֶּ֔סֶףֿ וּשְׁלֹשִׁ֖ים כִּכַּ֥ר זָהָֽבֿ׃
[‏טו] וַיִּתֵּן֙ חִזְקִיָּ֔הֿ אֶתֿ־כָּל־הַכֶּ֖סֶףֿ הַנִּמְצָ֣א בֵֽֿיתֿ־יְהֹוָ֑ה וּבְֿאֹצְר֖וֹתֿ בֵּ֥יתֿ הַמֶּֽלֶךְֿ׃
[‏טז] בָּעֵ֣תֿ הַהִ֗יא קִצַּ֨ץ חִזְקִיָּ֜הֿ אֶתֿ־דַּלְת֨וֹתֿ הֵיכַֿ֤ל יְהֹוָה֙ וְאֶתֿ־הָאֹ֣מְנ֔וֹתֿ אֲשֶׁ֣ר צִפָּ֔הֿ חִזְקִיָּ֖הֿ מֶ֣לֶךְֿ יְהוּדָֿ֑הֿ וַֽיִּתְּנֵ֖ם לְמֶ֥לֶךְֿ אַשּֽׁוּר׃ס
[‏יז] וַיִּשְׁלַ֣ח מֶֽלֶךְֿ־אַשּׁ֡וּר אֶתֿ־תַּרְתָּ֥ן וְאֶתֿ־רַבֿ־סָרִ֣יס׀ וְאֶתֿ־רַבֿ־שָׁקֵ֨הֿ מִן־לָכִ֜ישׁ אֶל־הַמֶּ֧לֶךְֿ חִזְקִיָּ֛הוּ בְּחֵ֥יל כָּבֵֿ֖דֿ יְרֽוּשָׁלָ֑‍ִם וַֽיַּֽעֲלוּ֙ וַיָּבֹֿ֣אוּ יְרֽוּשָׁלַ֔‍ִם וַיַּֽעֲל֣וּ וַיָּבֹ֗אוּ וַיַּֽעַמְדֿוּ֙ בִּתְֿעָלַת֙ הַבְּרֵכָֿ֣הֿ הָֽעֶלְיוֹנָ֔הֿ אֲשֶׁ֕ר בִּמְסִלַּ֖תֿ שְׂדֵֿ֥הֿ כֿוֹבֵֽֿס׃
[‏יח] וַֽיִּקְרְאוּ֙ אֶל־הַמֶּ֔לֶךְֿ וַיֵּצֵ֧א אֲלֵהֶ֛ם אֶלְיָקִ֥ים בֶּן־חִלְקִיָּ֖הוּ אֲשֶׁ֣ר עַל־הַבָּ֑יִתֿ וְשֶׁבְֿנָה֙ הַסֹּפֵ֔ר וְיוֹאָ֥ח בֶּן־אָסָ֖ףֿ הַמַּזְכִּֽיר׃
[‏יט] וַיֹּ֤אֿמֶר אֲלֵהֶם֙ רַבֿ־שָׁקֵ֔הֿ אִמְרוּ־נָ֖א אֶל־חִזְקִיָּ֑הוּ כֹּֽהֿ־אָמַ֞ר הַמֶּ֤לֶךְֿ הַגָּדֿוֹל֙ מֶ֣לֶךְֿ אַשּׁ֔וּר מָ֧הֿ הַבִּטָּח֛וֹן הַזֶּ֖הֿ אֲשֶׁ֥ר בָּטָֽחְתָּ׃
[‏כ] אָמַ֙רְתָּ֙ אַךְֿ־דְּבַֿר־שְׂפָֿתַ֔יִם עֵצָ֥הֿ וּגְֿבֿוּרָ֖הֿ לַמִּלְחָמָ֑הֿ עַתָּה֙ עַל־מִ֣י בָֿטַ֔חְתָּ כִּ֥י מָרַ֖דְֿתָּ בִּֽי׃
[‏כא] עַתָּ֡הֿ הִנֵּ֣הֿ בָֿטַ֣חְתָּ לְּךָ֡ עַל־מִשְׁעֶנֶת֩ הַקָּנֶ֨הֿ הָֽרָצ֤וּץ הַזֶּה֙ עַל־מִצְרַ֔יִם אֲשֶׁ֨ר יִסָּמֵ֥ךְֿ אִישׁ֙ עָלָ֔יו וּבָֿ֥א בְֿכַֿפּ֖וֹ וּנְקָבָֿ֑הּ כֵּ֚ן פַּרְעֹ֣הֿ מֶֽלֶךְֿ־מִצְרַ֔יִם לְכָֽֿל־הַבֹּֽטְחִ֖ים עָלָֽיו׃
[‏כב] וְכִֿי־תֹֽֿאֿמְר֣וּן אֵלַ֔י אֶל־יְהֹוָ֥ה אֱלֹהֵ֖ינוּ בָּטָ֑חְנוּ הֲלוֹא־ה֗וּא אֲשֶׁ֨ר הֵסִ֤יר חִזְקִיָּ֙הוּ֙ אֶתֿ־בָּֽמֹתָֿ֣יו וְאֶתֿ־מִזְבְּחֹתָ֔יו וַיֹּ֤אֿמֶר לִֽיהוּדָֿה֙ וְלִיר֣וּשָׁלַ֔‍ִם לִפְֿנֵי֙ הַמִּזְבֵּ֣חַ הַזֶּ֔הֿ תִּֽשְׁתַּֽחֲו֖וּ בִּירֽוּשָׁלָֽ‍ִם׃
[‏כג] וְעַתָּה֙ הִתְֿעָ֣רֶבֿ נָ֔א אֶתֿ־אֲדֹֿנִ֖י אֶתֿ־מֶ֣לֶךְֿ אַשּׁ֑וּר וְאֶתְּנָ֤הֿ לְךָ֙ אַלְפַּ֣יִם סוּסִ֔ים אִם־תּוּכַ֕ל לָ֥תֶֿתֿ לְךָֿ֖ רֹֽכְֿבִֿ֥ים עֲלֵיהֶֽם׃
[‏כד] וְאֵ֣יךְֿ תָּשִׁ֗יבֿ אֵ֠תֿ פְּנֵ֨י פַֿחַ֥תֿ אַחַ֛דֿ עַבְֿדֵֿ֥י אֲדֹֿנִ֖י הַקְּטַנִּ֑ים וַתִּבְֿטַ֤ח לְךָ֙ עַל־מִצְרַ֔יִם לְרֶ֖כֶֿבֿ וּלְפָֽֿרָשִֽׁים׃
[‏כה] עַתָּה֙ הֲמִבַּלְעֲדֵֿ֣י יְהֹוָ֔ה עָלִ֛יתִֿי עַל־הַמָּק֥וֹם הַזֶּ֖הֿ לְהַשְׁחִתֿ֑וֹ יְהֹוָה֙ אָמַ֣ר אֵלַ֔י עֲלֵ֛הֿ עַל־הָאָ֥רֶץ הַזֹּ֖אֿתֿ וְהַשְׁחִיתָֽֿהּ׃
[‏כו] וַיֹּ֣אֿמֶר אֶלְיָקִ֣ים בֶּן־חִ֠לְקִיָּהוּ וְשֶׁבְֿנָ֨הֿ וְיוֹאָ֜ח אֶל־רַבֿ־שָׁקֵ֗הֿ דַּבֶּר־נָ֤א אֶל־עֲבָֿדֶ֙יךָ֙ אֲרָמִ֔יתֿ כִּ֥י שֹֽׁמְעִ֖ים אֲנָ֑חְנוּ וְאַל־תְּדַֿבֵּ֤ר עִמָּ֙נוּ֙ יְהוּדִ֔יתֿ בְּאָזְנֵ֣י הָעָ֔ם אֲשֶׁ֖ר עַל־הַֽחֹמָֽהֿ׃
[‏כז] וַיֹּ֨אֿמֶר אֲלֵיהֶ֜ם רַבֿ־שָׁקֵ֗הֿ הַעַ֨ל אֲדֹֿנֶ֤יךָֿ וְאֵלֶ֙יךָ֙ שְׁלָחַ֣נִי אֲדֹֿנִ֔י לְדַֿבֵּ֖ר אֶתֿ־הַדְּבָֿרִ֣ים הָאֵ֑לֶּהֿ הֲלֹ֣א עַל־הָֽאֲנָשִׁ֗ים הַיֹּֽשְׁבִֿים֙ עַל־הַ֣חֹמָ֔הֿ לֶֽאֱכֹֿ֣ל אֶתֿ־חֲרֵיהֶם וְלִשְׁתּ֛וֹתֿ אֶתֿ־שֵׁינֵיהֶם עִמָּכֶֽֿם׃
[‏כח] וַֽיַּֽעֲמֹד֙ רַבֿ־שָׁקֵ֔הֿ וַיִּקְרָ֥א בְֿקֽוֹל־גָּדֿ֖וֹל יְהוּדִֿ֑יתֿ וַיְדַֿבֵּ֣ר וַיֹּ֔אֿמֶר שִׁמְע֛וּ דְּבַֿר־הַמֶּ֥לֶךְֿ הַגָּדֿ֖וֹל מֶ֥לֶךְֿ אַשּֽׁוּר׃
[‏כט] כֹּ֚הֿ אָמַ֣ר הַמֶּ֔לֶךְֿ אַל־יַשִּׁ֥יא לָכֶֿ֖ם חִזְקִיָּ֑הוּ כִּי־לֹ֣א יוּכַ֔ל לְהַצִּ֥יל אֶתְֿכֶֿ֖ם מִיָּדֽֿוֹ׃
[‏ל] וְאַל־יַבְֿטַ֨ח אֶתְֿכֶֿ֤ם חִזְקִיָּ֙הוּ֙ אֶל־יְהֹוָ֣ה לֵאֿמֹ֔ר הַצֵּ֥ל יַצִּילֵ֖נוּ יְהֹוָ֑ה וְלֹ֤א תִֿנָּתֵֿן֙ אֶתֿ־הָעִ֣יר הַזֹּ֔אֿתֿ בְּיַ֖דֿ מֶ֥לֶךְֿ אַשּֽׁוּר׃
[‏לא] אַֽל־תִּשְׁמְע֖וּ אֶל־חִזְקִיָּ֑הוּ כִּי֩ כֹ֨הֿ אָמַ֜ר מֶ֣לֶךְֿ אַשּׁ֗וּר עֲשֽׂוּ־אִתִּ֤י בְֿרָכָֿה֙ וּצְא֣וּ אֵלַ֔י וְאִכְֿל֤וּ אִישׁ־גַּפְֿנוֹ֙ וְאִ֣ישׁ תְּאֵֽנָת֔וֹ וּשְׁתֿ֖וּ אִ֥ישׁ מֵֽי־בֿוֹרֽוֹ׃
[‏לב] עַדֿ־בֹּאִי֩ וְלָֽקַחְתִּ֨י אֶתְֿכֶ֜ם אֶל־אֶ֣רֶץ כְּאַרְצְכֶ֗ם אֶרֶץ֩ דָּגָ֨ן וְתִֿיר֜וֹשׁ אֶ֧רֶץ לֶ֣חֶם וּכְֿרָמִ֗ים אֶ֣רֶץ זֵ֤יתֿ יִצְהָר֙ וּדְֿבַ֔שׁ וִֽחְי֖וּ וְלֹ֣א תָֿמֻ֑תֿוּ וְאַֽל־תִּשְׁמְעוּ֙ אֶל־חִזְקִיָּ֔הוּ כִּֽי־יַסִּ֤יתֿ אֶתְֿכֶֿם֙ לֵאֿמֹ֔ר יְהֹוָ֖ה יַצִּילֵֽנוּ׃
[‏לג] הַהַצֵּ֥ל הִצִּ֛ילוּ אֱלֹהֵ֥י הַגּוֹיִ֖ם אִ֣ישׁ אֶתֿ־אַרְצ֑וֹ מִיַּ֖דֿ מֶ֥לֶךְֿ אַשּֽׁוּר׃
[‏לד] אַיֵּה֩ אֱלֹהֵ֨י חֲמָ֜תֿ וְאַרְפָּ֗דֿ אַיֵּ֛הֿ אֱלֹהֵ֥י סְפַֿרְוַ֖יִם הֵנַ֣ע וְעִוָּ֑הֿ כִּֽי־הִצִּ֥ילוּ אֶתֿ־שֹֽׁמְר֖וֹן מִיָּדִֽֿי׃
[‏לה] מִ֚י בְּכָֿל־אֱלֹהֵ֣י הָֽאֲרָצ֔וֹתֿ אֲשֶׁר־הִצִּ֥ילוּ אֶתֿ־אַרְצָ֖ם מִיָּדִֿ֑י כִּֽי־יַצִּ֧יל יְהֹוָ֛ה אֶתֿ־יְרֽוּשָׁלַ֖‍ִם מִיָּדִֽֿי׃
[‏לו] וְהֶֽחֱרִ֣ישׁוּ הָעָ֔ם וְלֹֽא־עָנ֥וּ אֹתֿ֖וֹ דָּבָֿ֑ר כִּֽי־מִצְוַ֨תֿ הַמֶּ֥לֶךְֿ הִ֛יא לֵאֿמֹ֖ר לֹ֥א תַֽֿעֲנֻֽהוּ׃
[‏לז] וַיָּבֹֿ֣א אֶלְיָקִ֣ים בֶּן־חִלְקִיָּ֣הֿ אֲשֶׁר־עַל־הַ֠בַּיִתֿ וְשֶׁבְֿנָ֨א הַסֹּפֵ֜ר וְיוֹאָ֨ח בֶּן־אָסָ֧ףֿ הַמַּזְכִּ֛יר אֶל־חִזְקִיָּ֖הוּ קְרוּעֵ֣י בְֿגָֿדִֿ֑ים וַיַּגִּ֣דֿוּ ל֔וֹ דִּבְֿרֵ֖י רַבֿ־שָׁקֵֽהֿ׃

פרק יט
[‏א] וַיְהִ֗י כִּשְׁמֹ֙עַ֙ הַמֶּ֣לֶךְֿ חִזְקִיָּ֔הוּ וַיִּקְרַ֖ע אֶתֿ־בְּגָֿדָֿ֑יו וַיִּתְֿכַּ֣ס בַּשָּׂ֔ק וַיָּבֹֿ֖א בֵּ֥יתֿ יְהֹוָֽה׃
[‏ב] וַ֠יִּשְׁלַח אֶתֿ־אֶלְיָקִ֨ים אֲשֶׁר־עַל־הַבַּ֜יִתֿ וְשֶׁבְֿנָ֣א הַסֹּפֵ֗ר וְאֵת֙ זִקְנֵ֣י הַכֹּֽהֲנִ֔ים מִתְֿכַּסִּ֖ים בַּשַּׂקִּ֑ים אֶל־יְשַׁעְיָ֥הוּ הַנָּבִֿ֖יא בֶּן־אָמֽוֹץ׃
[‏ג] וַיֹּֽאֿמְר֣וּ אֵלָ֗יו כֹּ֚הֿ אָמַ֣ר חִזְקִיָּ֔הוּ יֽוֹם־צָרָ֧הֿ וְתֿוֹכֵֿחָ֛הֿ וּנְאָצָ֖הֿ הַיּ֣וֹם הַזֶּ֑הֿ כִּ֣י בָֿ֤אוּ בָֿנִים֙ עַדֿ־מַשְׁבֵּ֔ר וְכֹֿ֥חַ אַ֖יִן לְלֵדָֽֿהֿ׃
[‏ד] אוּלַ֡י יִשְׁמַע֩ יְהֹוָ֨ה אֱלֹהֶ֜יךָֿ אֵ֣תֿ׀ כָּל־דִּבְֿרֵ֣י רַבֿ־שָׁקֵ֗הֿ אֲשֶׁר֩ שְׁלָח֨וֹ מֶֽלֶךְֿ־אַשּׁ֤וּר׀ אֲדֹֿנָיו֙ לְחָרֵף֙ אֱלֹהִ֣ים חַ֔י וְהוֹכִ֙יחַ֙ בַּדְּבָֿרִ֔ים אֲשֶׁ֥ר שָׁמַ֖ע יְהֹוָ֣ה אֱלֹהֶ֑יךָֿ וְנָשָׂ֣אֿתָֿ תְֿפִֿלָּ֔הֿ בְּעַ֥דֿ הַשְּׁאֵרִ֖יתֿ הַנִּמְצָאָֽהֿ׃
[‏ה] וַיָּבֹ֗אוּ עַבְֿדֵֿ֛י הַמֶּ֥לֶךְֿ חִזְקִיָּ֖הוּ אֶל־יְשַֽׁעַיָֽהוּ׃
[‏ו] וַיֹּ֤אֿמֶר לָהֶם֙ יְשַׁעְיָ֔הוּ כֹּ֥הֿ תֹֽֿאֿמְר֖וּן אֶל־אֲדֹֽֿנֵיכֶֿ֑ם כֹּ֣הֿ׀ אָמַ֣ר יְהֹוָ֗ה אַל־תִּירָא֙ מִפְּנֵ֤י הַדְּבָֿרִים֙ אֲשֶׁ֣ר שָׁמַ֗עְתָּ אֲשֶׁ֧ר גִּדְּפֿ֛וּ נַֽעֲרֵ֥י מֶֽלֶךְֿ־אַשּׁ֖וּר אֹתִֽֿי׃
[‏ז] הִנְנִ֨י נֹתֵֿ֥ן בּוֹ֙ ר֔וּחַ וְשָׁמַ֥ע שְׁמוּעָ֖הֿ וְשָׁ֣בֿ לְאַרְצ֑וֹ וְהִפַּלְתִּ֥יו בַּחֶ֖רֶבֿ בְּאַרְצֽוֹ׃
[‏ח] וַיָּ֙שָׁב֙ רַבֿ־שָׁקֵ֔הֿ וַיִּמְצָא֙ אֶתֿ־מֶ֣לֶךְֿ אַשּׁ֔וּר נִלְחָ֖ם עַל־לִבְֿנָ֑הֿ כִּ֣י שָׁמַ֔ע כִּ֥י נָסַ֖ע מִלָּכִֽֿישׁ׃
[‏ט] וַיִּשְׁמַ֗ע אֶל־תִּרְהָ֤קָהֿ מֶֽלֶךְֿ־כּוּשׁ֙ לֵאֿמֹ֔ר הִנֵּ֥הֿ יָצָ֖א לְהִלָּחֵ֣ם אִתָּ֑ךְֿ וַיָּ֙שָׁב֙ וַיִּשְׁלַ֣ח מַלְאָכִ֔ים אֶל־חִזְקִיָּ֖הוּ לֵאֿמֹֽר׃
[‏י] כֹּ֣הֿ תֹֽֿאֿמְר֗וּן אֶל־חִזְקִיָּ֤הוּ מֶֽלֶךְֿ־יְהוּדָֿה֙ לֵאֿמֹ֔ר אַל־יַשִּׁאֲךָֿ֣ אֱלֹהֶ֔יךָֿ אֲשֶׁ֥ר אַתָּ֛הֿ בֹּטֵ֥חַ בּ֖וֹ לֵאֿמֹ֑ר לֹ֤א תִֿנָּתֵֿן֙ יְר֣וּשָׁלַ֔‍ִם בְּיַ֖דֿ מֶ֥לֶךְֿ אַשּֽׁוּר׃
[‏יא] הִנֵּ֣הֿ׀ אַתָּ֣הֿ שָׁמַ֗עְתָּ אֵת֩ אֲשֶׁ֨ר עָשׂ֜וּ מַלְכֵֿ֥י אַשּׁ֛וּר לְכָֿל־הָֽאֲרָצ֖וֹתֿ לְהַֽחֲרִימָ֑ם וְאַתָּ֖הֿ תִּנָּצֵֽל׃
[‏יב] הַהִצִּ֨ילוּ אֹתָ֜ם אֱלֹהֵ֤י הַגּוֹיִם֙ אֲשֶׁ֣ר שִׁחֲתֿ֣וּ אֲבֿוֹתַ֔י אֶתֿ־גּוֹזָ֖ן וְאֶתֿ־חָרָ֑ן וְרֶ֥צֶףֿ וּבְֿנֵי־עֶ֖דֶֿן אֲשֶׁ֥ר בִּתְֿלַאֿשָּֽׂר׃
[‏יג] אַיּ֤וֹ מֶֽלֶךְֿ־חֲמָת֙ וּמֶ֣לֶךְֿ אַרְפָּ֔דֿ וּמֶ֖לֶךְֿ לָעִ֣יר סְפַֿרְוָ֑יִם הֵנַ֖ע וְעִוָּֽהֿ׃
[‏יד] וַיִּקַּ֨ח חִזְקִיָּ֧הוּ אֶתֿ־הַסְּפָֿרִ֛ים מִיַּ֥דֿ הַמַּלְאָכִֿ֖ים וַיִּקְרָאֵ֑ם וַיַּ֙עַל֙ בֵּ֣יתֿ יְהֹוָ֔ה וַיִּפְֿרְשֵׂ֥הוּ חִזְקִיָּ֖הוּ לִפְֿנֵ֥י יְהֹוָֽה׃ס
[‏טו] וַיִּתְֿפַּלֵּ֨ל חִזְקִיָּ֜הוּ לִפְֿנֵ֣י יְהֹוָה֘ וַיֹּאֿמַר֒ יְהֹוָ֞ה אֱלֹהֵ֤י יִשְׂרָאֵל֙ יֹשֵׁ֣בֿ הַכְּרֻבִ֔ים אַתָּהֿ־ה֤וּא הָֽאֱלֹהִים֙ לְבַֿדְּךָ֔ לְכֹֿ֖ל מַמְלְכֿ֣וֹתֿ הָאָ֑רֶץ אַתָּ֣הֿ עָשִׂ֔יתָֿ אֶתֿ־הַשָּׁמַ֖יִם וְאֶתֿ־הָאָֽרֶץ׃
[‏טז] הַטֵּ֨הֿ יְהֹוָ֤ה׀ אָזְנְךָ֙ וּֽשֲׁמָ֔ע פְּקַ֧ח יְהֹוָ֛ה עֵינֶ֖יךָֿ וּרְאֵ֑הֿ וּשְׁמַ֗ע אֵ֚תֿ דִּבְֿרֵ֣י סַנְחֵרִ֔יבֿ אֲשֶׁ֣ר שְׁלָח֔וֹ לְחָרֵ֖ףֿ אֱלֹהִ֥ים חָֽי׃
[‏יז] אָמְנָ֖ם יְהֹוָ֑ה הֶֽחֱרִ֜יבֿוּ מַלְכֵֿ֥י אַשּׁ֛וּר אֶתֿ־הַגּוֹיִ֖ם וְאֶתֿ־אַרְצָֽם׃
[‏יח] וְנָֽתְֿנ֥וּ אֶתֿ־אֱלֹֽהֵיהֶ֖ם בָּאֵ֑שׁ כִּי֩ ל֨אֺ אֱלֹהִ֜ים הֵ֗מָּהֿ כִּ֣י אִם־מַֽעֲשֵׂ֧הֿ יְדֵֽֿי־אָדָֿ֛ם עֵ֥ץ וָאֶ֖בֶֿן וַיְאַבְּדֽֿוּם׃
[‏יט] וְעַתָּה֙ יְהֹוָ֣ה אֱלֹהֵ֔ינוּ הֽוֹשִׁיעֵ֥נוּ נָ֖א מִיָּדֿ֑וֹ וְיֵֽדְֿעוּ֙ כָּל־מַמְלְכֿ֣וֹתֿ הָאָ֔רֶץ כִּ֥י אַתָּ֛הֿ יְהֹוָ֥ה אֱלֹהִ֖ים לְבַֿדֶּֽךָֿ׃ס
[‏כ] וַיִּשְׁלַח֙ יְשַׁעְיָ֣הוּ בֶֿן־אָמ֔וֹץ אֶל־חִזְקִיָּ֖הוּ לֵאֿמֹ֑ר כֹּֽהֿ־אָמַ֤ר יְהֹוָה֙ אֱלֹהֵ֣י יִשְׂרָאֵ֔ל אֲשֶׁ֨ר הִתְֿפַּלַּ֧לְתָּ אֵלַ֛י אֶל־סַנְחֵרִ֥בֿ מֶֽלֶךְֿ־אַשּׁ֖וּר שָׁמָֽעְתִּי׃
[‏כא] זֶ֣הֿ הַדָּבָ֔ר אֲשֶׁר־דִּבֶּ֥ר יְהֹוָ֖ה עָלָ֑יו בָּזָ֨הֿ לְךָ֜ לָֽעֲגָֿ֣הֿ לְךָ֗ בְּתֿוּלַת֙ בַּתֿ־צִיּ֔וֹן אַֽחֲרֶ֙יךָ֙ רֹ֣אֿשׁ הֵנִ֔יעָהֿ בַּ֖תֿ יְרֽוּשָׁלָֽ‍ִם׃
[‏כב] אֶתֿ־מִ֤י חֵרַפְֿתָּ֙ וְגִֿדַּ֔פְֿתָּ וְעַל־מִ֖י הֲרִימ֣וֹתָֿ קּ֑וֹל וַתִּשָּׂ֥א מָר֛וֹם עֵינֶ֖יךָֿ עַל־קְדֿ֥וֹשׁ יִשְׂרָאֵֽל׃
[‏כג] בְּיַ֣דֿ מַלְאָכֶֿיךָ֘ חֵרַ֣פְֿתָּ׀ אֲדֹֿנָי֒ וַתֹּ֗אֿמֶר בְּרֶכֶֿבֿ רִכְֿבִּ֛י אֲנִ֥י עָלִ֛יתִֿי מְר֥וֹם הָרִ֖ים יַרְכְּתֵֿ֣י לְבָֿנ֑וֹן וְאֶכְֿרֹ֞תֿ קוֹמַ֤תֿ אֲרָזָיו֙ מִבְֿח֣וֹר בְּרֹשָׁ֔יו וְאָב֙וֹאָה֙ מְל֣וֹן קִצֹּ֔הֿ יַ֖עַר כַּרְמִלּֽוֹ׃
[‏כד] אֲנִ֣י קַ֔רְתִּי וְשָׁתִֿ֖יתִֿי מַ֣יִם זָרִ֑ים וְאַחְרִב֙ בְּכַֿףֿ־פְּעָמַ֔י כֹּ֖ל יְאֹרֵ֥י מָצֽוֹר׃
[‏כה] הֲלֹֽא־שָׁמַ֤עְתָּ לְמֵֽרָחוֹק֙ אֹתָֿ֣הּ עָשִׂ֔יתִֿי לְמִ֥ימֵי קֶ֖דֶֿם וִֽיצַרְתִּ֑יהָ עַתָּ֣הֿ הֲבֵֽֿיאֿתִ֗יהָ וּתְֿהִ֗י לַהְשׁ֛וֹתֿ גַּלִּ֥ים נִצִּ֖ים עָרִ֥ים בְּצֻרֽוֹתֿ׃
[‏כו] וְיֹֽשְׁבֵֿיהֶן֙ קִצְרֵי־יָ֔דֿ חַ֖תּוּ וַיֵּבֹֿ֑שׁוּ הָי֞וּ עֵ֤שֶׂבֿ שָׂדֶֿה֙ וִ֣ירַק דֶּ֔שֶׁא חֲצִ֣יר גַּגּ֔וֹתֿ וּשְׁדֵֿפָֿ֖הֿ לִפְֿנֵ֥י קָמָֽהֿ׃
[‏כז] וְשִׁבְֿתְּךָֿ֛ וְצֵֽאֿתְֿךָֿ֥ וּבֹֽֿאֲךָֿ֖ יָדָֿ֑עְתִּי וְאֵ֖תֿ הִֽתְֿרַגֶּזְךָֿ֥ אֵלָֽי׃
[‏כח] יַ֚עַן הִתְֿרַגֶּזְךָֿ֣ אֵלַ֔י וְשַֽׁאֲנַנְךָֿ֖ עָלָ֣הֿ בְֿאָזְנָ֑י וְשַׂמְתִּ֨י חַחִ֜י בְּאַפֶּ֗ךָֿ וּמִתְֿגִּי֙ בִּשְׂפָֿתֶ֔יךָֿ וַֽהֲשִׁ֣בֹֿתִ֔יךָֿ בַּדֶּ֖רֶךְֿ אֲשֶׁר־בָּ֥אֿתָֿ בָּֽהּ׃
[‏כט] וְזֶהֿ־לְּךָֿ֣ הָא֔וֹתֿ אָכֿ֤וֹל הַשָּׁנָה֙ סָפִ֔יחַ וּבַֿשָּׁנָ֥הֿ הַשֵּׁנִ֖יתֿ סָחִ֑ישׁ וּבַֿשָּׁנָ֣הֿ הַשְּׁלִישִׁ֗יתֿ זִרְע֧וּ וְקִצְר֛וּ וְנִטְע֥וּ כְֿרָמִ֖ים וְאִכְֿל֥וּ פִֿרְיָֽם׃
[‏ל] וְיָ֨סְפָ֜הֿ פְּלֵיטַ֧תֿ בֵּֽיתֿ־יְהוּדָֿ֛הֿ הַנִּשְׁאָרָ֖הֿ שֹׁ֣רֶשׁ לְמָ֑טָּהֿ וְעָשָׂ֥הֿ פְֿרִ֖י לְמָֽעְלָהֿ׃
[‏לא] כִּ֤י מִירֽוּשָׁלַ֙‍ִם֙ תֵּצֵ֣א שְׁאֵרִ֔יתֿ וּפְֿלֵיטָ֖הֿ מֵהַ֣ר צִיּ֑וֹן קִנְאַ֛תֿ יְהֹוָ֥ה תַּֽעֲשֶׂהֿ־זֹּֽאֿתֿ׃ס
[‏לב] לָכֵ֗ן כֹּֽהֿ־אָמַ֤ר יְהֹוָה֙ אֶל־מֶ֣לֶךְֿ אַשּׁ֔וּר לֹ֤א יָבֹֿא֙ אֶל־הָעִ֣יר הַזֹּ֔אֿתֿ וְלֹֽא־יוֹרֶ֥הֿ שָׁ֖ם חֵ֑ץ וְלֹֽא־יְקַדְּמֶ֣נָּהֿ מָגֵ֔ן וְלֹֽא־יִשְׁפֹּ֥ךְֿ עָלֶ֖יהָ סֹֽלְלָֽהֿ׃
[‏לג] בַּדֶּ֥רֶךְֿ אֲשֶׁר־יָבֹֿ֖א בָּ֣הּ יָשׁ֑וּבֿ וְאֶל־הָעִ֥יר הַזֹּ֛אֿתֿ לֹ֥א יָבֹֿ֖א נְאֻם־יְהֹוָֽה׃
[‏לד] וְגַֿנּוֹתִֿ֛י אֶל־הָעִ֥יר הַזֹּ֖אֿתֿ לְהֽוֹשִׁיעָ֑הּ לְמַֽעֲנִ֔י וּלְמַ֖עַן דָּוִ֥דֿ עַבְֿדִּֽי׃ס
[‏לה] וַיְהִי֘ בַּלַּ֣יְלָהֿ הַהוּא֒ וַיֵּצֵ֣א׀ מַלְאַ֣ךְֿ יְהֹוָ֗ה וַיַּךְ֙ בְּמַֽחֲנֵ֣הֿ אַשּׁ֔וּר מֵאָ֛הֿ שְׁמוֹנִ֥ים וַֽחֲמִשָּׁ֖הֿ אָ֑לֶףֿ וַיַּשְׁכִּ֣ימוּ בַֿבֹּ֔קֶר וְהִנֵּ֥הֿ כֻֿלָּ֖ם פְּגָֿרִ֥ים מֵתִֽֿים׃
[‏לו] וַיִּסַּ֣ע וַיֵּ֔לֶךְֿ וַיָּ֖שָׁבֿ סַנְחֵרִ֣יבֿ מֶֽלֶךְֿ־אַשּׁ֑וּר וַיֵּ֖שֶׁבֿ בְּנִֽינְוֵֽהֿ׃
[‏לז] וַיְהִי֩ ה֨וּא מִֽשְׁתַּֽחֲוֶ֜הֿ בֵּ֣יתֿ׀ נִסְרֹ֣ךְֿ אֱלֹהָ֗יו וְֽאַדְֿרַמֶּ֨לֶךְֿ וְשַׂרְאֶ֤צֶר הִכֻּ֣הוּ בַֿחֶ֔רֶבֿ וְהֵ֥מָּהֿ נִמְלְט֖וּ אֶ֣רֶץ אֲרָרָ֑ט וַיִּמְלֹ֛ךְֿ אֵֽסַר־חַדֹּ֥ן בְּנ֖וֹ תַּחְתָּֽיו׃ס

פרק כ
[‏א] בַּיָּמִ֣ים הָהֵ֔ם חָלָ֥הֿ חִזְקִיָּ֖הוּ לָמ֑וּתֿ וַיָּבֹֿ֣א אֵ֠לָיו יְשַׁעְיָ֨הוּ בֶֿן־אָמ֜וֹץ הַנָּבִ֗יא וַיֹּ֨אֿמֶר אֵלָ֜יו כֹּֽהֿ־אָמַ֤ר יְהֹוָה֙ צַ֣ו לְבֵֿיתֶ֔ךָֿ כִּ֛י מֵ֥תֿ אַתָּ֖הֿ וְלֹ֥א תִֽֿחְיֶֽהֿ׃
[‏ב] וַיַּסֵּ֥בֿ אֶתֿ־פָּנָ֖יו אֶל־הַקִּ֑יר וַיִּ֨תְֿפַּלֵּ֔ל אֶל־יְהֹוָ֖ה לֵאֿמֹֽר׃
[‏ג] אָֽנָּ֣הֿ יְהֹוָ֗ה זְכָֿר־נָ֞א אֵ֣תֿ אֲשֶׁ֧ר הִתְֿהַלַּ֣כְֿתִּי לְפָֿנֶ֗יךָֿ בֶּֽאֱמֶת֙ וּבְֿלֵבָֿ֣בֿ שָׁלֵ֔ם וְהַטּ֥וֹבֿ בְּעֵינֶ֖יךָֿ עָשִׂ֑יתִֿי וַיֵּ֥בְֿךְּ חִזְקִיָּ֖הוּ בְּכִֿ֥י גָֿדֽֿוֹל׃ס
[‏ד] וַיְהִ֣י יְשַׁעְיָ֔הוּ לֹ֣א יָצָ֔א הע֖יר הַתִּֽיכֹֿנָ֑הֿ וּדְֿבַֿר־יְהֹוָ֔ה הָיָ֥הֿ אֵלָ֖יו לֵאֿמֹֽר׃
[‏ה] שׁ֣וּבֿ וְאָֽמַרְתָּ֞ אֶל־חִזְקִיָּ֣הוּ נְגִֿידֿ־עַמִּ֗י כֹּֽהֿ־אָמַ֤ר יְהֹוָה֙ אֱלֹהֵי֙ דָּוִ֣דֿ אָבִ֔יךָֿ שָׁמַ֙עְתִּי֙ אֶתֿ־תְּפִֿלָּתֶ֔ךָֿ רָאִ֖יתִֿי אֶתֿ־דִּמְעָתֶֿ֑ךָֿ הִנְנִי֙ רֹ֣פֶֿא לָ֔ךְֿ בַּיּוֹם֙ הַשְּׁלִישִׁ֔י תַּֽעֲלֶ֖הֿ בֵּ֥יתֿ יְהֹוָֽה׃
[‏ו] וְהֹסַפְֿתִּ֣י עַל־יָמֶ֗יךָֿ חֲמֵ֤שׁ עֶשְׂרֵה֙ שָׁנָ֔הֿ וּמִכַּ֤ףֿ מֶֽלֶךְֿ־אַשּׁוּר֙ אַצִּ֣ילְךָ֔ וְאֵ֖תֿ הָעִ֣יר הַזֹּ֑אֿתֿ וְגַֿנּוֹתִֿי֙ עַל־הָעִ֣יר הַזֹּ֔אֿתֿ לְמַֽעֲנִ֔י וּלְמַ֖עַן דָּוִ֥דֿ עַבְֿדִּֽי׃
[‏ז] וַיֹּ֣אֿמֶר יְשַׁעְיָ֔הוּ קְח֖וּ דְּבֶֿ֣לֶתֿ תְּאֵנִ֑ים וַיִּקְח֛וּ וַיָּשִׂ֥ימוּ עַֽל־הַשְּׁחִ֖ין וַיֶּֽחִי׃
[‏ח] וַיֹּ֤אֿמֶר חִזְקִיָּ֙הוּ֙ אֶל־יְשַׁעְיָ֔הוּ מָ֣הֿ א֔וֹתֿ כִּֽי־יִרְפָּ֥א יְהֹוָ֖ה לִ֑י וְעָלִ֛יתִֿי בַּיּ֥וֹם הַשְּׁלִישִׁ֖י בֵּ֥יתֿ יְהֹוָֽה׃
[‏ט] וַיֹּ֣אֿמֶר יְשַׁעְיָ֗הוּ זֶהֿ־לְּךָֿ֤ הָאוֹת֙ מֵאֵ֣תֿ יְהֹוָ֔ה כִּ֚י יַֽעֲשֶׂ֣הֿ יְהֹוָ֔ה אֶתֿ־הַדָּבָֿ֖ר אֲשֶׁ֣ר דִּבֵּ֑ר הָלַ֤ךְֿ הַצֵּל֙ עֶ֣שֶׂר מַֽעֲל֔וֹתֿ אִם־יָשׁ֖וּבֿ עֶ֥שֶׂר מַֽעֲלֽוֹתֿ׃
[‏י] וַיֹּ֙אֿמֶר֙ יְחִזְקִיָּ֔הוּ נָקֵ֣ל לַצֵּ֔ל לִנְט֖וֹתֿ עֶ֣שֶׂר מַֽעֲל֑וֹתֿ לֹ֣א כִ֔י יָשׁ֥וּבֿ הַצֵּ֛ל אֲחֹרַנִּ֖יתֿ עֶ֥שֶׂר מַֽעֲלֽוֹתֿ׃
[‏יא] וַיִּקְרָ֛א יְשַׁעְיָ֥הוּ הַנָּבִֿ֖יא אֶל־יְהֹוָ֑ה וַיָּ֣שֶׁבֿ אֶתֿ־הַצֵּ֗ל בַּֽ֠מַּֽעֲלוֹתֿ אֲשֶׁ֨ר יָֽרְדָ֜הֿ בְּמַֽעֲל֥וֹתֿ אָחָ֛ז אֲחֹֽרַנִּ֖יתֿ עֶ֥שֶׂר מַֽעֲלֽוֹתֿ׃ס
[‏יב] בָּעֵ֣תֿ הַהִ֡יא שָׁלַ֡ח בְּרֹאֿדַֿ֣ךְֿ בַּ֠לְאֲדָֿן בֶּֽן־בַּלְאֲדָֿ֧ן מֶֽלֶךְֿ־בָּבֶֿ֛ל סְפָֿרִ֥ים וּמִנְחָ֖הֿ אֶל־חִזְקִיָּ֑הוּ כִּ֣י שָׁמַ֔ע כִּ֥י חָלָ֖הֿ חִזְקִיָּֽהוּ׃
[‏יג] וַיִּשְׁמַ֣ע עֲלֵיהֶם֘ חִזְקִיָּהוּ֒ וַיַּרְאֵ֣ם אֶתֿ־כָּל־בֵּ֣יתֿ נְכֹֿתֹ֡ה אֶתֿ־הַכֶּסֶף֩ וְאֶתֿ־הַזָּהָ֨בֿ וְאֶתֿ־הַבְּשָׂמִ֜ים וְאֵ֣תֿ׀ שֶׁ֣מֶן הַטּ֗וֹבֿ וְאֵת֙ בֵּ֣יתֿ כֵּלָ֔יו וְאֵ֛תֿ כָּל־אֲשֶׁ֥ר נִמְצָ֖א בְּאֽוֹצְרֹתָֿ֑יו לֹֽא־הָיָ֣הֿ דָֿבָ֗ר אֲ֠שֶׁר לֹֽא־הֶרְאָ֧ם חִזְקִיָּ֛הוּ בְּבֵֿיתֿ֖וֹ וּבְֿכָֿל־מֶמְשַׁלְתּֽוֹ׃
[‏יד] וַיָּבֹֿא֙ יְשַׁעְיָ֣הוּ הַנָּבִ֔יא אֶל־הַמֶּ֖לֶךְֿ חִזְקִיָּ֑הוּ וַיֹּ֨אֿמֶר אֵלָ֜יו מָ֥הֿ אָֽמְר֣וּ׀ הָֽאֲנָשִׁ֣ים הָאֵ֗לֶּהֿ וּמֵאַ֙יִן֙ יָבֹֿ֣אוּ אֵלֶ֔יךָֿ וַיֹּ֙אֿמֶר֙ חִזְקִיָּ֔הוּ מֵאֶ֧רֶץ רְחוֹקָ֛הֿ בָּ֖אוּ מִבָּבֶֽֿל׃
[‏טו] וַיֹּ֕אֿמֶר מָ֥הֿ רָא֖וּ בְּבֵֿיתֶֿ֑ךָֿ וַיֹּ֣אֿמֶר חִזְקִיָּ֗הוּ אֵ֣תֿ כָּל־אֲשֶׁ֤ר בְּבֵֿיתִֿי֙ רָא֔וּ לֹֽא־הָיָ֥הֿ דָֿבָֿ֛ר אֲשֶׁ֥ר לֹֽא־הִרְאִיתִֿ֖ם בְּאֹצְרֹתָֽֿי׃
[‏טז] וַיֹּ֥אֿמֶר יְשַׁעְיָ֖הוּ אֶל־חִזְקִיָּ֑הוּ שְׁמַ֖ע דְּבַֿר־יְהֹוָֽה׃
[‏יז] הִנֵּה֘ יָמִ֣ים בָּאִים֒ וְנִשָּׂ֣א׀ כָּל־אֲשֶׁ֣ר בְּבֵֿיתֶ֗ךָֿ וַֽאֲשֶׁ֨ר אָֽצְר֧וּ אֲבֹֿתֶֿ֛יךָֿ עַדֿ־הַיּ֥וֹם הַזֶּ֖הֿ בָּבֶֿ֑לָהֿ לֹֽא־יִוָּתֵֿ֥ר דָּבָֿ֖ר אָמַ֥ר יְהֹוָֽה׃
[‏יח] וּמִבָּנֶ֜יךָֿ אֲשֶׁ֨ר יֵֽצְא֧וּ מִמְּךָֿ֛ אֲשֶׁ֥ר תּוֹלִ֖ידֿ יק֑ח וְהָיוּ֙ סָֽרִיסִ֔ים בְּהֵיכַֿ֖ל מֶ֥לֶךְֿ בָּבֶֽֿל׃
[‏יט] וַיֹּ֤אֿמֶר חִזְקִיָּ֙הוּ֙ אֶל־יְשַׁעְיָ֔הוּ ט֥וֹבֿ דְּבַֿר־יְהֹוָ֖ה אֲשֶׁ֣ר דִּבַּ֑רְתָּ וַיֹּ֕אֿמֶר הֲל֛וֹא אִם־שָׁל֥וֹם וֶֽאֱמֶ֖תֿ יִֽהְיֶ֥הֿ בְֿיָמָֽי׃
[‏כ] וְיֶ֨תֶֿר דִּבְֿרֵ֤י חִזְקִיָּ֙הוּ֙ וְכָֿל־גְּבֿ֣וּרָת֔וֹ וַֽאֲשֶׁ֣ר עָשָׂ֗הֿ אֶתֿ־הַבְּרֵכָֿה֙ וְאֶתֿ־הַתְּעָלָ֔הֿ וַיָּבֵֿ֥א אֶתֿ־הַמַּ֖יִם הָעִ֑ירָהֿ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏כא] וַיִּשְׁכַּ֥בֿ חִזְקִיָּ֖הוּ עִם־אֲבֹֿתָֿ֑יו וַיִּמְלֹ֛ךְֿ מְנַשֶּׁ֥הֿ בְֿנ֖וֹ תַּחְתָּֽיו׃ס

פרק כא
[‏א] בֶּן־שְׁתֵּ֨ים עֶשְׂרֵ֤הֿ שָׁנָה֙ מְנַשֶּׁ֣הֿ בְֿמָלְכ֔וֹ וַֽחֲמִשִּׁ֤ים וְחָמֵשׁ֙ שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְשֵׁ֥ם אִמּ֖וֹ חֶפְֿצִי־בָֽֿהּ׃
[‏ב] וַיַּ֥עַשׂ הָרַ֖ע בְּעֵינֵ֣י יְהֹוָ֑ה כְּתֽֿוֹעֲבֹֿת֙ הַגּוֹיִ֔ם אֲשֶׁר֙ הוֹרִ֣ישׁ יְהֹוָ֔ה מִפְּנֵ֖י בְּנֵ֥י יִשְׂרָאֵֽל׃
[‏ג] וַיָּ֗שָׁבֿ וַיִּ֙בֶֿן֙ אֶתֿ־הַבָּמ֔וֹתֿ אֲשֶׁ֥ר אִבַּ֖דֿ חִזְקִיָּ֣הוּ אָבִֿ֑יו וַיָּ֨קֶם מִזְבְּחֹ֜תֿ לַבַּ֗עַל וַיַּ֤עַשׂ אֲשֵׁרָה֙ כַּֽאֲשֶׁ֣ר עָשָׂ֗הֿ אַחְאָב֙ מֶ֣לֶךְֿ יִשְׂרָאֵ֔ל וַיִּשְׁתַּ֙חוּ֙ לְכָֿל־צְבָֿ֣א הַשָּׁמַ֔יִם וַֽיַּֽעֲבֹֿ֖דֿ אֹתָֽֿם׃
[‏ד] וּבָֿנָ֥הֿ מִזְבְּחֹ֖תֿ בְּבֵֿ֣יתֿ יְהֹוָ֑ה אֲשֶׁר֙ אָמַ֣ר יְהֹוָ֔ה בִּירֽוּשָׁלַ֖‍ִם אָשִׂ֥ים אֶתֿ־שְׁמִֽי׃
[‏ה] וַיִּ֥בֶֿן מִזְבְּח֖וֹתֿ לְכָֿל־צְבָֿ֣א הַשָּׁמָ֑יִם בִּשְׁתֵּ֖י חַצְר֥וֹתֿ בֵּֽיתֿ־יְהֹוָֽה׃
[‏ו] וְהֶֽעֱבִֿ֤יר אֶתֿ־בְּנוֹ֙ בָּאֵ֔שׁ וְעוֹנֵ֣ן וְנִחֵ֔שׁ וְעָ֥שָׂהֿ א֖וֹבֿ וְיִדְּעֹנִ֑ים הִרְבָּ֗הֿ לַֽעֲשׂ֥וֹתֿ הָרַ֛ע בְּעֵינֵ֥י יְהֹוָ֖ה לְהַכְֿעִֽיס׃
[‏ז] וַיָּ֕שֶׂם אֶתֿ־פֶּ֥סֶל הָֽאֲשֵׁרָ֖הֿ אֲשֶׁ֣ר עָשָׂ֑הֿ בַּבַּ֗יִתֿ אֲשֶׁ֨ר אָמַ֤ר יְהֹוָה֙ אֶל־דָּוִד֙ וְאֶל־שְׁלֹמֹ֣הֿ בְֿנ֔וֹ בַּבַּ֨יִתֿ הַזֶּ֜הֿ וּבִֿירֽוּשָׁלַ֗‍ִם אֲשֶׁ֤ר בָּחַ֙רְתִּי֙ מִכֹּל֙ שִׁבְֿטֵ֣י יִשְׂרָאֵ֔ל אָשִׂ֥ים אֶתֿ־שְׁמִ֖י לְעוֹלָֽם׃
[‏ח] וְלֹ֣א אֹסִ֗יףֿ לְהָנִיד֙ רֶ֣גֶֿל יִשְׂרָאֵ֔ל מִן־הָ֣אֲדָֿמָ֔הֿ אֲשֶׁ֥ר נָתַֿ֖תִּי לַֽאֲבֿוֹתָֿ֑ם רַ֣ק׀ אִם־יִשְׁמְר֣וּ לַֽעֲשׂ֗וֹתֿ כְּכֹֿל֙ אֲשֶׁ֣ר צִוִּיתִ֔ים וּלְכָֿל־הַ֨תּוֹרָ֔הֿ אֲשֶׁר־צִוָּ֥הֿ אֹתָֿ֖ם עַבְֿדִּ֥י מֹשֶֽׁהֿ׃
[‏ט] וְל֖אֺ שָׁמֵ֑עוּ וַיַּתְֿעֵ֤ם מְנַשֶּׁה֙ לַֽעֲשׂ֣וֹתֿ אֶתֿ־הָרָ֔ע מִן־הַ֨גּוֹיִ֔ם אֲשֶׁר֙ הִשְׁמִ֣ידֿ יְהֹוָ֔ה מִפְּנֵ֖י בְּנֵ֥י יִשְׂרָאֵֽל׃
[‏י] וַיְדַֿבֵּ֧ר יְהֹוָ֛ה בְּיַדֿ־עֲבָֿדָֿ֥יו הַנְּבִֿיאִ֖ים לֵאֿמֹֽר׃
[‏יא] יַעַן֩ אֲשֶׁ֨ר עָשָׂ֜הֿ מְנַשֶּׁ֤הֿ מֶֽלֶךְֿ־יְהוּדָֿה֙ הַתֹּעֵבֿ֣וֹתֿ הָאֵ֔לֶּהֿ הֵרַ֕ע מִכֹּ֛ל אֲשֶׁר־עָשׂ֥וּ הָֽאֱמֹרִ֖י אֲשֶׁ֣ר לְפָֿנָ֑יו וַיַּֽחֲטִ֥א גַֽֿם־אֶתֿ־יְהוּדָֿ֖הֿ בְּגִֿלּוּלָֽיו׃ס
[‏יב] לָכֵ֗ן כֹּֽהֿ־אָמַ֤ר יְהֹוָה֙ אֱלֹהֵ֣י יִשְׂרָאֵ֔ל הִנְנִי֙ מֵבִֿ֣יא רָעָ֔הֿ עַל־יְרֽוּשָׁלַ֖‍ִם וִֽיהוּדָֿ֑הֿ אֲשֶׁר֙ כָּל־שֹׁ֣מְעָ֔יו תִּצַּ֖לְנָהֿ שְׁתֵּ֥י אָזְנָֽיו׃
[‏יג] וְנָטִ֣יתִֿי עַל־יְרֽוּשָׁלַ֗‍ִם אֵ֚תֿ קָ֣ו שֹֽׁמְר֔וֹן וְאֶתֿ־מִשְׁקֹ֖לֶתֿ בֵּ֣יתֿ אַחְאָ֑בֿ וּמָחִ֨יתִֿי אֶתֿ־יְרֽוּשָׁלַ֜‍ִם כַּֽאֲשֶׁר־יִמְחֶ֤הֿ אֶתֿ־הַצַּלַּ֙חַת֙ מָחָ֔הֿ וְהָפַֿ֖ךְֿ עַל־פָּנֶֽיהָ׃
[‏יד] וְנָֽטַשְׁתִּ֗י אֵ֚תֿ שְׁאֵרִ֣יתֿ נַֽחֲלָתִ֔י וּנְתַֿתִּ֖ים בְּיַ֣דֿ אֹֽיְבֵֿיהֶ֑ם וְהָי֥וּ לְבַֿ֛ז וְלִמְשִׁסָּ֖הֿ לְכָֿל־אֹֽיְבֵֿיהֶֽם׃
[‏טו] יַ֗עַן אֲשֶׁ֨ר עָשׂ֤וּ אֶתֿ־הָרַע֙ בְּעֵינַ֔י וַיִּֽהְי֥וּ מַכְֿעִסִ֖ים אֹתִֿ֑י מִן־הַיּ֗וֹם אֲשֶׁ֨ר יָֽצְא֤וּ אֲבֿוֹתָֿם֙ מִמִּצְרַ֔יִם וְעַ֖דֿ הַיּ֥וֹם הַזֶּֽהֿ׃
[‏טז] וְגַֿם֩ דָּ֨ם נָקִ֜י שָׁפַֿ֤ךְֿ מְנַשֶּׁה֙ הַרְבֵּ֣הֿ מְאֹ֔דֿ עַ֛דֿ אֲשֶׁר־מִלֵּ֥א אֶתֿ־יְרֽוּשָׁלַ֖‍ִם פֶּ֣הֿ לָפֶֿ֑הֿ לְבַֿ֤דֿ מֵֽחַטָּאֿתֿוֹ֙ אֲשֶׁ֣ר הֶֽחֱטִ֣יא אֶתֿ־יְהוּדָ֔הֿ לַֽעֲשׂ֥וֹתֿ הָרַ֖ע בְּעֵינֵ֥י יְהֹוָֽה׃
[‏יז] וְיֶ֨תֶֿר דִּבְֿרֵ֤י מְנַשֶּׁה֙ וְכָֿל־אֲשֶׁ֣ר עָשָׂ֔הֿ וְחַטָּאֿתֿ֖וֹ אֲשֶׁ֣ר חָטָ֑א הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏יח] וַיִּשְׁכַּ֤בֿ מְנַשֶּׁה֙ עִם־אֲבֹֿתָ֔יו וַיִּקָּבֵֿ֥ר בְּגַֿן־בֵּיתֿ֖וֹ בְּגַֿן־עֻזָּ֑א וַיִּמְלֹ֛ךְֿ אָמ֥וֹן בְּנ֖וֹ תַּחְתָּֽיו׃ס
[‏יט] בֶּן־עֶשְׂרִ֨ים וּשְׁתַּ֤יִם שָׁנָה֙ אָמ֣וֹן בְּמָלְכ֔וֹ וּשְׁתַּ֣יִם שָׁנִ֔ים מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ מְשֻׁלֶּ֥מֶתֿ בַּתֿ־חָר֖וּץ מִן־יָטְבָֽֿהֿ׃
[‏כ] וַיַּ֥עַשׂ הָרַ֖ע בְּעֵינֵ֣י יְהֹוָ֑ה כַּֽאֲשֶׁ֥ר עָשָׂ֖הֿ מְנַשֶּׁ֥הֿ אָבִֽֿיו׃
[‏כא] וַיֵּ֕לֶךְֿ בְּכָֿל־הַדֶּ֖רֶךְֿ אֲשֶׁר־הָלַ֣ךְֿ אָבִֿ֑יו וַֽיַּֽעֲבֹ֗דֿ אֶתֿ־הַגִּלֻּלִים֙ אֲשֶׁ֣ר עָבַֿ֣דֿ אָבִ֔יו וַיִּשְׁתַּ֖חוּ לָהֶֽם׃
[‏כב] וַיַּֽעֲזֹ֕בֿ אֶתֿ־יְהֹוָ֖ה אֱלֹהֵ֣י אֲבֹֿתָֿ֑יו וְלֹ֥א הָלַ֖ךְֿ בְּדֶֿ֥רֶךְֿ יְהֹוָֽה׃
[‏כג] וַיִּקְשְׁר֥וּ עַבְֿדֵֽֿי־אָמ֖וֹן עָלָ֑יו וַיָּמִ֥יתֿוּ אֶתֿ־הַמֶּ֖לֶךְֿ בְּבֵֿיתֽֿוֹ׃
[‏כד] וַיַּךְ֙ עַם־הָאָ֔רֶץ אֵ֥תֿ כָּל־הַקֹּֽשְׁרִ֖ים עַל־הַמֶּ֣לֶךְֿ אָמ֑וֹן וַיַּמְלִ֧יכֿוּ עַם־הָאָ֛רֶץ אֶתֿ־יֹֽאֿשִׁיָּ֥הוּ בְֿנ֖וֹ תַּחְתָּֽיו׃
[‏כה] וְיֶ֛תֶֿר דִּבְֿרֵ֥י אָמ֖וֹן אֲשֶׁ֣ר עָשָׂ֑הֿ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏כו] וַיִּקְבֹּ֥ר אֹתֿ֛וֹ בִּקְבֻֽֿרָתֿ֖וֹ בְּגַֿן־עֻזָּ֑א וַיִּמְלֹ֛ךְֿ יֹֽאֿשִׁיָּ֥הוּ בְֿנ֖וֹ תַּחְתָּֽיו׃ס

פרק כב
[‏א] בֶּן־שְׁמֹנֶ֤הֿ שָׁנָה֙ יֹֽאֿשִׁיָּ֣הוּ בְֿמָלְכ֔וֹ וּשְׁלֹשִׁ֤ים וְאַחַת֙ שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ יְדִֿידָֿ֥הֿ בַֿתֿ־עֲדָֿ֖יָהֿ מִבָּצְקַֽתֿ׃
[‏ב] וַיַּ֥עַשׂ הַיָּשָׁ֖ר בְּעֵינֵ֣י יְהֹוָ֑ה וַיֵּ֗לֶךְֿ בְּכָֿל־דֶּ֙רֶךְ֙ דָּוִ֣דֿ אָבִ֔יו וְלֹא־סָ֖ר יָמִ֥ין וּשְׂמֹֽאֿול׃פ
[‏ג] וַיְהִ֗י בִּשְׁמֹנֶ֤הֿ עֶשְׂרֵה֙ שָׁנָ֔הֿ לַמֶּ֖לֶךְֿ יֹֽאֿשִׁיָּ֑הוּ שָׁלַ֣ח הַ֠מֶּלֶךְֿ אֶתֿ־שָׁפָ֨ן בֶּן־אֲצַלְיָ֤הוּ בֶֿן־מְשֻׁלָּם֙ הַסֹּפֵ֔ר בֵּ֥יתֿ יְהֹוָ֖ה לֵאֿמֹֽר׃
[‏ד] עֲלֵ֗הֿ אֶל־חִלְקִיָּ֙הוּ֙ הַכֹּהֵ֣ן הַגָּד֔וֹל וְיַתֵּ֣ם אֶתֿ־הַכֶּ֔סֶףֿ הַמּוּבָֿ֖א בֵּ֣יתֿ יְהֹוָ֑ה אֲשֶׁ֥ר אָֽסְפֿ֛וּ שֹֽׁמְרֵ֥י הַסַּ֖ףֿ מֵאֵ֥תֿ הָעָֽם׃
[‏ה] וְיִתְּנֹהֿ עַל־יַד֙ עֹשֵׂ֣י הַמְּלָאֿכָ֔הֿ הַמֻּפְֿקָדִֿ֖ים בְּבֵֿיתֿ יְהֹוָ֑ה וְיִתְּנ֣וּ אֹת֗וֹ לְעֹשֵׂ֤י הַמְּלָאֿכָֿה֙ אֲשֶׁר֙ בְּבֵֿ֣יתֿ יְהֹוָ֔ה לְחַזֵּ֖ק בֶּ֥דֶֿק הַבָּֽיִתֿ׃
[‏ו] לֶֽחָ֣רָשִׁ֔ים וְלַבֹּנִ֖ים וְלַגֹּֽדְֿרִ֑ים וְלִקְנ֤וֹתֿ עֵצִים֙ וְאַבְֿנֵ֣י מַחְצֵ֔בֿ לְחַזֵּ֖ק אֶתֿ־הַבָּֽיִתֿ׃
[‏ז] אַ֚ךְֿ לֹא־יֵֽחָשֵׁ֣בֿ אִתָּ֔ם הַכֶּ֖סֶףֿ הַנִּתָּ֣ן עַל־יָדָֿ֑ם כִּ֥י בֶֽֿאֱמוּנָ֖הֿ הֵ֥ם עֹשִֽׂים׃
[‏ח] וַ֠יֹּאֿמֶר חִלְקִיָּ֜הוּ הַכֹּהֵ֤ן הַגָּדֿוֹל֙ עַל־שָׁפָֿ֣ן הַסֹּפֵ֔ר סֵ֧פֶֿר הַתּוֹרָ֛הֿ מָצָ֖אֿתִֿי בְּבֵֿ֣יתֿ יְהֹוָ֑ה וַיִּתֵּ֨ן חִלְקִיָּ֧הֿ אֶתֿ־הַסֵּ֛פֶֿר אֶל־שָׁפָֿ֖ן וַיִּקְרָאֵֽהוּ׃
[‏ט] וַיָּבֹ֞א שָׁפָֿ֤ן הַסֹּפֵֿר֙ אֶל־הַמֶּ֔לֶךְֿ וַיָּ֥שֶׁבֿ אֶתֿ־הַמֶּ֖לֶךְֿ דָּבָֿ֑ר וַיֹּ֗אֿמֶר הִתִּ֤יכֿוּ עֲבָֿדֶ֙יךָ֙ אֶתֿ־הַכֶּ֙סֶף֙ הַנִּמְצָ֣א בַֿבַּ֔יִתֿ וַֽיִּתְּנֻ֗הוּ עַל־יַד֙ עֹשֵׂ֣י הַמְּלָאֿכָ֔הֿ הַמֻּפְֿקָדִֿ֖ים בֵּ֥יתֿ יְהֹוָֽה׃
[‏י] וַיַּגֵּ֞דֿ שָׁפָֿ֤ן הַסֹּפֵֿר֙ לַמֶּ֣לֶךְֿ לֵאֿמֹ֔ר סֵ֚פֶֿר נָ֣תַֿן לִ֔י חִלְקִיָּ֖הֿ הַכֹּהֵ֑ן וַיִּקְרָאֵ֥הוּ שָׁפָֿ֖ן לִפְֿנֵ֥י הַמֶּֽלֶךְֿ׃
[‏יא] וַֽיְהִי֙ כִּשְׁמֹ֣עַ הַמֶּ֔לֶךְֿ אֶתֿ־דִּבְֿרֵ֖י סֵ֣פֶֿר הַתּוֹרָ֑הֿ וַיִּקְרַ֖ע אֶתֿ־בְּגָֿדָֽֿיו׃
[‏יב] וַיְצַ֣ו הַמֶּ֡לֶךְֿ אֶתֿ־חִלְקִיָּ֣הֿ הַכֹּהֵ֡ן וְאֶתֿ־אֲחִיקָ֣ם בֶּן־שָׁ֠פָֿן וְאֶתֿ־עַכְֿבּ֨וֹר בֶּן־מִיכָֿיָ֜הֿ וְאֵ֣תֿ׀ שָׁפָֿ֣ן הַסֹּפֵ֗ר וְאֵ֛תֿ עֲשָׂיָ֥הֿ עֶֽבֶֿדֿ־הַמֶּ֖לֶךְֿ לֵאֿמֹֽר׃
[‏יג] לְכֿוּ֩ דִֿרְשׁ֨וּ אֶתֿ־יְהֹוָ֜ה בַּֽעֲדִֿ֣י וּבְֿעַדֿ־הָעָ֗ם וּבְֿעַד֙ כָּל־יְהוּדָ֔הֿ עַל־דִּבְֿרֵ֛י הַסֵּ֥פֶֿר הַנִּמְצָ֖א הַזֶּ֑הֿ כִּֽי־גְֿדֿוֹלָ֞הֿ חֲמַ֣תֿ יְהֹוָ֗ה אֲשֶׁר־הִיא֙ נִצְּתָֿ֣הֿ בָ֔נוּ עַל֩ אֲשֶׁ֨ר לֹא־שָֽׁמְע֜וּ אֲבֹֿתֵ֗ינוּ עַל־דִּבְֿרֵי֙ הַסֵּ֣פֶֿר הַזֶּ֔הֿ לַֽעֲשׂ֖וֹתֿ כְּכָֿל־הַכָּתֿ֥וּבֿ עָלֵֽינוּ׃
[‏יד] וַיֵּ֣לֶךְֿ חִלְקִיָּ֣הוּ הַ֠כֹּהֵן וַֽאֲחִיקָ֨ם וְעַכְֿבּ֜וֹר וְשָׁפָֿ֣ן וַֽעֲשָׂיָ֗הֿ אֶל־חֻלְדָּ֨הֿ הַנְּבִֿיאָ֜הֿ אֵ֣שֶׁתֿ׀ שַׁלֻּ֣ם בֶּן־תִּקְוָ֗הֿ בֶּן־חַרְחַס֙ שֹׁמֵ֣ר הַבְּגָֿדִ֔ים וְהִ֛יא יֹשֶׁ֥בֶֿתֿ בִּירֽוּשָׁלַ֖‍ִם בַּמִּשְׁנֶ֑הֿ וַֽיְדַֿבְּר֖וּ אֵלֶֽיהָ׃
[‏טו] וַתֹּ֣אֿמֶר אֲלֵיהֶ֔ם כֹּֽהֿ־אָמַ֥ר יְהֹוָ֖ה אֱלֹהֵ֣י יִשְׂרָאֵ֑ל אִמְר֣וּ לָאִ֔ישׁ אֲשֶׁר־שָׁלַ֥ח אֶתְֿכֶֿ֖ם אֵלָֽי׃
[‏טז] כֹּ֚הֿ אָמַ֣ר יְהֹוָ֔ה הִנְנִ֨י מֵבִֿ֥יא רָעָ֛הֿ אֶל־הַמָּק֥וֹם הַזֶּ֖הֿ וְעַל־יֹֽשְׁבָֿ֑יו אֵ֚תֿ כָּל־דִּבְֿרֵ֣י הַסֵּ֔פֶֿר אֲשֶׁ֥ר קָרָ֖א מֶ֥לֶךְֿ יְהוּדָֽֿהֿ׃
[‏יז] תַּ֣חַתֿ׀ אֲשֶׁ֣ר עֲזָב֗וּנִי וַֽיְקַטְּרוּ֙ לֵֽאֿלֹהִ֣ים אֲחֵרִ֔ים לְמַ֙עַן֙ הַכְֿעִיסֵ֔נִי בְּכֹֿ֖ל מַֽעֲשֵׂ֣הֿ יְדֵֿיהֶ֑ם וְנִצְּתָֿ֧הֿ חֲמָתִֿ֛י בַּמָּק֥וֹם הַזֶּ֖הֿ וְלֹ֥א תִֿכְֿבֶּֽהֿ׃
[‏יח] וְאֶל־מֶ֣לֶךְֿ יְהוּדָ֗הֿ הַשֹּׁלֵ֤חַ אֶתְֿכֶֿם֙ לִדְֿרֹ֣שׁ אֶתֿ־יְהֹוָ֔ה כֹּ֥הֿ תֹֽֿאֿמְר֖וּ אֵלָ֑יו כֹּֽהֿ־אָמַ֤ר יְהֹוָה֙ אֱלֹהֵ֣י יִשְׂרָאֵ֔ל הַדְּבָֿרִ֖ים אֲשֶׁ֥ר שָׁמָֽעְתָּ׃
[‏יט] יַ֠עַן רַךְֿ־לְבָ֨בְֿךָ֜ וַתִּכָּנַ֣ע׀ מִפְּנֵ֣י יְהֹוָ֗ה בְּֽשָׁמְעֲךָ֡ אֲשֶׁ֣ר דִּבַּרְתִּי֩ עַל־הַמָּק֨וֹם הַזֶּ֜הֿ וְעַל־יֹֽשְׁבָ֗יו לִֽהְי֤וֹתֿ לְשַׁמָּה֙ וְלִקְלָלָ֔הֿ וַתִּקְרַע֙ אֶתֿ־בְּגָֿדֶ֔יךָֿ וַתִּבְֿכֶּ֖הֿ לְפָֿנָ֑י וְגַֿ֧ם אָֽנֹכִֿ֛י שָׁמַ֖עְתִּי נְאֻם־יְהֹוָֽה׃
[‏כ] לָכֵֿן֩ הִֽנְנִ֨י אֹֽסִפְֿךָ֜ עַל־אֲבֹֿתֶ֗יךָֿ וְנֶֽאֱסַפְֿתָּ֣ אֶל־קִבְֿרֹתֶֿיךָ֘ בְּשָׁלוֹם֒ וְלֹֽא־תִֿרְאֶ֣ינָהֿ עֵינֶ֔יךָֿ בְּכֹֿל֙ הָֽרָעָ֔הֿ אֲשֶׁר־אֲנִ֥י מֵבִֿ֖יא עַל־הַמָּק֣וֹם הַזֶּ֑הֿ וַיָּשִׁ֥יבֿוּ אֶתֿ־הַמֶּ֖לֶךְֿ דָּבָֽֿר׃

פרק כג
[‏א] וַיִּשְׁלַ֖ח הַמֶּ֑לֶךְֿ וַיַּֽאַסְפֿ֣וּ אֵלָ֔יו כָּל־זִקְנֵ֥י יְהוּדָֿ֖הֿ וִירֽוּשָׁלָֽ‍ִם׃
[‏ב] וַיַּ֣עַל הַמֶּ֣לֶךְֿ בֵּֽיתֿ־יְהֹוָ֡ה וְכָֿל־אִ֣ישׁ יְהוּדָֿה֩ וְכָֿל־יֹֽשְׁבֵ֨י יְרֽוּשָׁלַ֜‍ִם אִתּ֗וֹ וְהַכֹּֽהֲנִים֙ וְהַנְּבִֿיאִ֔ים וְכָֿל־הָעָ֖ם לְמִקָּטֹ֣ן וְעַדֿ־גָּדֿ֑וֹל וַיִּקְרָ֣א בְֿאָזְנֵיהֶ֗ם אֶתֿ־כָּל־דִּבְֿרֵי֙ סֵ֣פֶֿר הַבְּרִ֔יתֿ הַנִּמְצָ֖א בְּבֵֿ֥יתֿ יְהֹוָֽה׃
[‏ג] וַיַּֽעֲמֹ֣דֿ הַ֠מֶּלֶךְֿ עַֽל־הָ֨עַמּ֜וּדֿ וַיִּכְֿרֹ֥תֿ אֶֽתֿ־הַבְּרִ֣יתֿ׀ לִפְֿנֵ֣י יְהֹוָ֗ה לָלֶ֜כֶֿתֿ אַחַ֤ר יְהֹוָה֙ וְלִשְׁמֹ֨ר מִצְוֹתָ֜יו וְאֶתֿ־עֵֽדְֿוֹתָֿ֤יו וְאֶתֿ־חֻקֹּתָֿיו֙ בְּכָֿל־לֵ֣בֿ וּבְֿכָֿל־נֶ֔פֶֿשׁ לְהָקִ֗ים אֶתֿ־דִּבְֿרֵי֙ הַבְּרִ֣יתֿ הַזֹּ֔אֿתֿ הַכְּתֻֿבִֿ֖ים עַל־הַסֵּ֣פֶֿר הַזֶּ֑הֿ וַיַּֽעֲמֹ֥דֿ כָּל־הָעָ֖ם בַּבְּרִֽיתֿ׃
[‏ד] וַיְצַ֣ו הַמֶּ֡לֶךְֿ אֶתֿ־חִלְקִיָּהוּ֩ הַכֹּהֵ֨ן הַגָּד֜וֹל וְאֶתֿ־כֹּֽהֲנֵ֣י הַמִּשְׁנֶה֘ וְאֶתֿ־שֹֽׁמְרֵ֣י הַסַּף֒ לְהוֹצִיא֙ מֵֽהֵיכַֿ֣ל יְהֹוָ֔ה אֵ֣תֿ כָּל־הַכֵּלִ֗ים הָֽעֲשׂוּיִם֙ לַבַּ֣עַל וְלָֽאֲשֵׁרָ֔הֿ וּלְכֹֿ֖ל צְבָֿ֣א הַשָּׁמָ֑יִם וַֽיִּשְׂרְפֵ֞ם מִח֤וּץ לִירֽוּשָׁלַ֙‍ִם֙ בְּשַׁדְֿמ֣וֹתֿ קִדְֿר֔וֹן וְנָשָׂ֥א אֶתֿ־עֲפָֿרָ֖ם בֵּֽיתֿ־אֵֽל׃
[‏ה] וְהִשְׁבִּ֣יתֿ אֶתֿ־הַכְּמָרִ֗ים אֲשֶׁ֤ר נָֽתְֿנוּ֙ מַלְכֵֿ֣י יְהוּדָ֔הֿ וַיְקַטֵּ֤ר בַּבָּמוֹת֙ בְּעָרֵ֣י יְהוּדָ֔הֿ וּמְסִבֵּ֖י יְרֽוּשָׁלָ֑‍ִם וְאֶתֿ־הַֽמְקַטְּרִ֣ים לַבַּ֗עַל לַשֶּׁ֤מֶשׁ וְלַיָּרֵ֙חַ֙ וְלַמַּזָּל֔וֹתֿ וּלְכֹֿ֖ל צְבָֿ֥א הַשָּׁמָֽיִם׃
[‏ו] וַיֹּצֵ֣א אֶתֿ־הָֽאֲשֵׁרָה֩ מִבֵּ֨יתֿ יְהֹוָ֜ה מִח֤וּץ לִירֽוּשָׁלַ֙‍ִם֙ אֶל־נַ֣חַל קִדְֿר֔וֹן וַיִּשְׂרֹ֥ףֿ אֹתָֿ֛הּ בְּנַ֥חַל קִדְֿר֖וֹן וַיָּ֣דֶֿק לְעָפָֿ֑ר וַיַּשְׁלֵךְ֙ אֶתֿ־עֲפָֿרָ֔הּ עַל־קֶ֖בֶֿר בְּנֵ֥י הָעָֽם׃
[‏ז] וַיִּתֹּץ֙ אֶתֿ־בָּתֵּ֣י הַקְּדֵֿשִׁ֔ים אֲשֶׁ֖ר בְּבֵֿ֣יתֿ יְהֹוָ֑ה אֲשֶׁ֣ר הַנָּשִׁ֗ים אֹֽרְגֿ֥וֹתֿ שָׁ֛ם בָּתִּ֖ים לָֽאֲשֵׁרָֽהֿ׃
[‏ח] וַיָּבֵֿ֤א אֶתֿ־כָּל־הַכֹּֽהֲנִים֙ מֵֽעָרֵ֣י יְהוּדָ֔הֿ וַיְטַמֵּ֣א אֶתֿ־הַבָּמ֗וֹתֿ אֲשֶׁ֤ר קִטְּרוּ־שָׁ֙מָּה֙ הַכֹּ֣הֲנִ֔ים מִגֶּ֖בַֿע עַדֿ־בְּאֵ֣ר שָׁ֑בַֿע וְנָתַ֞ץ אֶתֿ־בָּמ֣וֹתֿ הַשְּׁעָרִ֗ים אֲשֶׁר־פֶּ֜תַֿח שַׁ֤עַר יְהוֹשֻׁ֙עַ֙ שַׂר־הָעִ֔יר אֲשֶֽׁר־עַל־שְׂמֹ֥אֿול אִ֖ישׁ בְּשַׁ֥עַר הָעִֽיר׃
[‏ט] אַ֗ךְֿ לֹ֤א יַֽעֲלוּ֙ כֹּֽהֲנֵ֣י הַבָּמ֔וֹתֿ אֶל־מִזְבַּ֥ח יְהֹוָ֖ה בִּירֽוּשָׁלָ֑‍ִם כִּ֛י אִם־אָֽכְֿל֥וּ מַצּ֖וֹתֿ בְּתֿ֥וֹךְֿ אֲחֵיהֶֽם׃
[‏י] וְטִמֵּ֣א אֶתֿ־הַתֹּ֔פֶֿתֿ אֲשֶׁ֖ר בְּגֵֿ֣י בני־הִנֹּ֑ם לְבִֿלְתִּ֗י לְהַֽעֲבִ֨יר אִ֜ישׁ אֶתֿ־בְּנ֧וֹ וְאֶתֿ־בִּתּ֛וֹ בָּאֵ֖שׁ לַמֹּֽלֶךְֿ׃
[‏יא] וַיַּשְׁבֵּ֣תֿ אֶתֿ־הַסּוּסִ֗ים אֲשֶׁ֣ר נָֽתְֿנוּ֩ מַלְכֵ֨י יְהוּדָֿ֤הֿ לַשֶּׁ֙מֶשׁ֙ מִבֹּ֣א בֵֽֿיתֿ־יְהֹוָ֔ה אֶל־לִשְׁכַּת֙ נְתַֿן־מֶ֣לֶךְֿ הַסָּרִ֔יס אֲשֶׁ֖ר בַּפַּרְוָרִ֑ים וְאֶתֿ־מַרְכְּבֿ֥וֹתֿ הַשֶּׁ֖מֶשׁ שָׂרַ֥ףֿ בָּאֵֽשׁ׃
[‏יב] וְאֶתֿ־הַֽמִּזְבְּח֡וֹתֿ אֲשֶׁ֣ר עַל־הַגָּג֩ עֲלִיַּ֨תֿ אָחָ֜ז אֲשֶׁר־עָשׂ֣וּ׀ מַלְכֵֿ֣י יְהוּדָ֗הֿ וְאֶתֿ־הַֽמִּזְבְּחוֹת֙ אֲשֶׁר־עָשָׂ֣הֿ מְנַשֶּׁ֔הֿ בִּשְׁתֵּ֛י חַצְר֥וֹתֿ בֵּֽיתֿ־יְהֹוָ֖ה נָתַֿ֣ץ הַמֶּ֑לֶךְֿ וַיָּ֣רָץ מִשָּׁ֔ם וְהִשְׁלִ֥יךְֿ אֶתֿ־עֲפָֿרָ֖ם אֶל־נַ֥חַל קִדְֿרֽוֹן׃
[‏יג] וְֽאֶתֿ־הַבָּמ֞וֹתֿ אֲשֶׁ֣ר׀ עַל־פְּנֵ֣י יְרֽוּשָׁלַ֗‍ִם אֲשֶׁר֘ מִימִ֣ין לְהַר־הַמַּשְׁחִית֒ אֲשֶׁ֣ר בָּ֠נָהֿ שְׁלֹמֹ֨הֿ מֶֽלֶךְֿ־יִשְׂרָאֵ֜ל לְעַשְׁתֹּ֣רֶתֿ׀ שִׁקֻּ֣ץ צִֽידֹֿנִ֗ים וְלִכְֿמוֹשׁ֙ שִׁקֻּ֣ץ מוֹאָ֔בֿ וּלְמִלְכֹּ֖ם תּֽוֹעֲבַֿ֣תֿ בְּנֵֽי־עַמּ֑וֹן טִמֵּ֖א הַמֶּֽלֶךְֿ׃
[‏יד] וְשִׁבַּר֙ אֶתֿ־הַמַּצֵּב֔וֹתֿ וַיִּכְֿרֹ֖תֿ אֶתֿ־הָֽאֲשֵׁרִ֑ים וַיְמַלֵּ֥א אֶתֿ־מְקוֹמָ֖ם עַצְמ֥וֹתֿ אָדָֽֿם׃
[‏טו] וְגַ֨ם אֶתֿ־הַמִּזְבֵּ֜חַ אֲשֶׁ֣ר בְּבֵֽֿיתֿ־אֵ֗ל הַבָּמָה֙ אֲשֶׁ֨ר עָשָׂ֜הֿ יָֽרָבְֿעָ֤ם בֶּן־נְבָֿט֙ אֲשֶׁ֣ר הֶֽחֱטִ֣יא אֶתֿ־יִשְׂרָאֵ֔ל גַּ֣ם אֶתֿ־הַמִּזְבֵּ֧חַ הַה֛וּא וְאֶתֿ־הַבָּמָ֖הֿ נָתָֿ֑ץ וַיִּשְׂרֹ֧ףֿ אֶתֿ־הַבָּמָ֛הֿ הֵדַֿ֥ק לְעָפָֿ֖ר וְשָׂרַ֥ףֿ אֲשֵׁרָֽהֿ׃
[‏טז] וַיִּ֣פֶֿן יֹֽאֿשִׁיָּ֗הוּ וַיַּ֨רְא אֶתֿ־הַקְּבָֿרִ֤ים אֲשֶׁר־שָׁם֙ בָּהָ֔ר וַיִּשְׁלַ֗ח וַיִּקַּ֤ח אֶתֿ־הָֽעֲצָמוֹת֙ מִן־הַקְּבָֿרִ֔ים וַיִּשְׂרֹ֥ףֿ עַל־הַמִּזְבֵּ֖חַ וַֽיְטַמְּאֵ֑הוּ כִּדְֿבַֿ֣ר יְהֹוָ֗ה אֲשֶׁ֤ר קָרָא֙ אִ֣ישׁ הָֽאֱלֹהִ֔ים אֲשֶׁ֣ר קָרָ֔א אֶתֿ־הַדְּבָֿרִ֖ים הָאֵֽלֶּהֿ׃
[‏יז] וַיֹּ֕אֿמֶר מָ֚הֿ הַצִּיּ֣וּן הַלָּ֔ז אֲשֶׁ֖ר אֲנִ֣י רֹאֶ֑הֿ וַיֹּֽאֿמְר֨וּ אֵלָ֜יו אַנְשֵׁ֣י הָעִ֗יר הַקֶּ֤בֶֿר אִישׁ־הָֽאֱלֹהִים֙ אֲשֶׁר־בָּ֣א מִֽיהוּדָ֔הֿ וַיִּקְרָ֗א אֶתֿ־הַדְּבָֿרִ֤ים הָאֵ֙לֶּה֙ אֲשֶׁ֣ר עָשִׂ֔יתָֿ עַ֖ל הַמִּזְבַּ֥ח בֵּֽיתֿ־אֵֽל׃
[‏יח] וַיֹּ֙אֿמֶר֙ הַנִּ֣יחוּ ל֔וֹ אִ֖ישׁ אַל־יָנַ֣ע עַצְמֹתָֿ֑יו וַֽיְמַלְּטוּ֙ עַצְמֹתָ֔יו אֵ֚תֿ עַצְמ֣וֹתֿ הַנָּבִ֔יא אֲשֶׁר־בָּ֖א מִשֹּֽׁמְרֽוֹן׃
[‏יט] וְגַֿם֩ אֶתֿ־כָּל־בָּתֵּ֨י הַבָּמ֜וֹתֿ אֲשֶׁ֣ר׀ בְּעָרֵ֣י שֹֽׁמְר֗וֹן אֲשֶׁ֨ר עָשׂ֜וּ מַלְכֵֿ֤י יִשְׂרָאֵל֙ לְהַכְֿעִ֔יס הֵסִ֖יר יֹֽאֿשִׁיָּ֑הוּ וַיַּ֣עַשׂ לָהֶ֔ם כְּכָֿל־הַֽמַּֽעֲשִׂ֔ים אֲשֶׁ֥ר עָשָׂ֖הֿ בְּבֵֽֿיתֿ־אֵֽל׃
[‏כ] וַ֠יִּזְבַּח אֶתֿ־כָּל־כֹּֽהֲנֵ֨י הַבָּמ֤וֹתֿ אֲשֶׁר־שָׁם֙ עַל־הַֽמִּזְבְּח֔וֹתֿ וַיִּשְׂרֹ֛ףֿ אֶתֿ־עַצְמ֥וֹתֿ אָדָֿ֖ם עֲלֵיהֶ֑ם וַיָּ֖שָׁבֿ יְרֽוּשָׁלָֽ‍ִם׃
[‏כא] וַיְצַ֤ו הַמֶּ֙לֶךְ֙ אֶתֿ־כָּל־הָעָ֣ם לֵאֿמֹ֔ר עֲשׂ֣וּ פֶ֔סַח לַֽיהֹוָ֖ה אֱלֹֽהֵיכֶֿ֑ם כַּכָּת֕וּבֿ עַ֛ל סֵ֥פֶֿר הַבְּרִ֖יתֿ הַזֶּֽהֿ׃
[‏כב] כִּ֣י לֹ֤א נַֽעֲשָׂה֙ כַּפֶּ֣סַח הַזֶּ֔הֿ מִימֵי֙ הַשֹּׁ֣פְֿטִ֔ים אֲשֶׁ֥ר שָֽׁפְֿט֖וּ אֶתֿ־יִשְׂרָאֵ֑ל וְכֹ֗ל יְמֵ֛י מַלְכֵֿ֥י יִשְׂרָאֵ֖ל וּמַלְכֵֿ֥י יְהוּדָֽֿהֿ׃
[‏כג] כִּ֗י אִם־בִּשְׁמֹנֶ֤הֿ עֶשְׂרֵה֙ שָׁנָ֔הֿ לַמֶּ֖לֶךְֿ יֹֽאֿשִׁיָּ֑הוּ נַֽעֲשָׂ֞הֿ הַפֶּ֧סַח הַזֶּ֛הֿ לַֽיהֹוָ֖ה בִּירֽוּשָׁלָֽ‍ִם׃
[‏כד] וְגַֿ֣ם אֶתֿ־הָֽאֹבֿ֣וֹתֿ וְאֶתֿ־הַ֠יִּדְּעֹנִים וְאֶתֿ־הַתְּרָפִ֨ים וְאֶתֿ־הַגִּלֻּלִ֜ים וְאֵ֣תֿ כָּל־הַשִּׁקֻּצִ֗ים אֲשֶׁ֤ר נִרְאוּ֙ בְּאֶ֤רֶץ יְהוּדָֿה֙ וּבִֿיר֣וּשָׁלַ֔‍ִם בִּעֵ֖ר יֹֽאֿשִׁיָּ֑הוּ לְ֠מַעַן הָקִ֞ים אֶתֿ־דִּבְֿרֵ֤י הַתּוֹרָה֙ הַכְּתֻֿבִֿ֣ים עַל־הַסֵּ֔פֶֿר אֲשֶׁ֥ר מָצָ֛א חִלְקִיָּ֥הוּ הַכֹּהֵ֖ן בֵּ֥יתֿ יְהֹוָֽה׃
[‏כה] וְכָֿמֹהוּ֩ לֹֽא־הָיָ֨הֿ לְפָֿנָ֜יו מֶ֗לֶךְֿ אֲשֶׁר־שָׁ֤בֿ אֶל־יְהֹוָה֙ בְּכָֿל־לְבָֿבֿ֤וֹ וּבְֿכָֿל־נַפְֿשׁוֹ֙ וּבְֿכָֿל־מְאֹד֔וֹ כְּכֹֿ֖ל תּוֹרַ֣תֿ מֹשֶׁ֑הֿ וְאַֽחֲרָ֖יו לֹא־קָ֥ם כָּמֹֽהוּ׃
[‏כו] אַ֣ךְֿ׀ לֹֽא־שָׁ֣בֿ יְהֹוָ֗ה מֵֽחֲר֤וֹן אַפּוֹ֙ הַגָּד֔וֹל אֲשֶׁר־חָרָ֥הֿ אַפּ֖וֹ בִּֽיהוּדָֿ֑הֿ עַ֚ל כָּל־הַכְּעָסִ֔ים אֲשֶׁ֥ר הִכְֿעִיס֖וֹ מְנַשֶּֽׁהֿ׃
[‏כז] וַיֹּ֣אֿמֶר יְהֹוָ֗ה גַּ֤ם אֶתֿ־יְהוּדָֿה֙ אָסִיר֙ מֵעַ֣ל פָּנַ֔י כַּֽאֲשֶׁ֥ר הֲסִרֹ֖תִֿי אֶתֿ־יִשְׂרָאֵ֑ל וּ֠מָאַסְתִּי אֶתֿ־הָעִ֨יר הַזֹּ֤אֿתֿ אֲשֶׁר־בָּחַ֙רְתִּי֙ אֶתֿ־יְר֣וּשָׁלַ֔‍ִם וְאֶתֿ־הַבַּ֔יִתֿ אֲשֶׁ֣ר אָמַ֔רְתִּי יִֽהְיֶ֥הֿ שְׁמִ֖י שָֽׁם׃
[‏כח] וְיֶ֛תֶֿר דִּבְֿרֵ֥י יֹֽאֿשִׁיָּ֖הוּ וְכָֿל־אֲשֶׁ֣ר עָשָׂ֑הֿ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏כט] בְּיָמָ֡יו עָלָה֩ פַֿרְעֹ֨הֿ נְכֹֿ֧הֿ מֶֽלֶךְֿ־מִצְרַ֛יִם עַל־מֶ֥לֶךְֿ אַשּׁ֖וּר עַל־נְהַר־פְּרָ֑תֿ וַיֵּ֨לֶךְֿ הַמֶּ֤לֶךְֿ יֹֽאֿשִׁיָּ֙הוּ֙ לִקְרָאֿת֔וֹ וַיְמִיתֵ֙הוּ֙ בִּמְגִֿדּ֔וֹ כִּרְאֹתֿ֖וֹ אֹתֽֿוֹ׃
[‏ל] וַיַּרְכִּבֻ֨הוּ עֲבָֿדָֿ֥יו מֵת֙ מִמְּגִֿדּ֔וֹ וַיְבִֿאֻ֙הוּ֙ יְר֣וּשָׁלַ֔‍ִם וַֽיִּקְבְּרֻ֖הוּ בִּקְבֻֽֿרָתֿ֑וֹ וַיִּקַּ֣ח עַם־הָאָ֗רֶץ אֶתֿ־יְהֽוֹאָחָז֙ בֶּן־יֹ֣אֿשִׁיָּ֔הוּ וַיִּמְשְׁח֥וּ אֹתֿ֛וֹ וַיַּמְלִ֥יכֿוּ אֹתֿ֖וֹ תַּ֥חַתֿ אָבִֽֿיו׃ס
[‏לא] בֶּן־עֶשְׂרִ֨ים וְשָׁלֹ֤שׁ שָׁנָה֙ יְהֽוֹאָחָ֣ז בְּמָלְכ֔וֹ וּשְׁלֹשָׁ֣הֿ חֳדָֿשִׁ֔ים מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ חֲמוּטַ֥ל בַּֽתֿ־יִרְמְיָ֖הוּ מִלִּבְֿנָֽהֿ׃
[‏לב] וַיַּ֥עַשׂ הָרַ֖ע בְּעֵינֵ֣י יְהֹוָ֑ה כְּכֹֿ֥ל אֲשֶׁר־עָשׂ֖וּ אֲבֹֿתָֽֿיו׃
[‏לג] וַיַּֽאַסְרֵהוּ֩ פַֿרְעֹ֨הֿ נְכֹֿ֤הֿ בְֿרִבְֿלָה֙ בְּאֶ֣רֶץ חֲמָ֔תֿ בִּמְלֹךְֿ בִּירֽוּשָׁלָ֑‍ִם וַיִּתֶּן־עֹ֙נֶשׁ֙ עַל־הָאָ֔רֶץ מֵאָ֥הֿ כִֿכַּר־כֶּ֖סֶףֿ וְכִֿכַּ֥ר זָהָֽבֿ׃
[‏לד] וַיַּמְלֵךְ֩ פַּרְעֹ֨הֿ נְכֹ֜הֿ אֶתֿ־אֶלְיָקִ֣ים בֶּן־יֹֽאֿשִׁיָּ֗הוּ תַּ֚חַתֿ יֹֽאֿשִׁיָּ֣הוּ אָבִ֔יו וַיַּסֵּ֥בֿ אֶתֿ־שְׁמ֖וֹ יְהֽוֹיָקִ֑ים וְאֶתֿ־יְהֽוֹאָחָ֣ז לָקָ֔ח וַיָּבֹֿ֥א מִצְרַ֖יִם וַיָּ֥מָתֿ שָֽׁם׃
[‏לה] וְהַכֶּ֣סֶףֿ וְהַזָּהָ֗בֿ נָתַֿ֤ן יְהֽוֹיָקִים֙ לְפַֿרְעֹ֔הֿ אַ֚ךְֿ הֶֽעֱרִ֣יךְֿ אֶתֿ־הָאָ֔רֶץ לָתֵֿ֥תֿ אֶתֿ־הַכֶּ֖סֶףֿ עַל־פִּ֣י פַֿרְעֹ֑הֿ אִ֣ישׁ כְּעֶרְכּ֗וֹ נָגַ֞שׂ אֶתֿ־הַכֶּ֤סֶףֿ וְאֶתֿ־הַזָּהָב֙ אֶתֿ־עַ֣ם הָאָ֔רֶץ לָתֵֿ֖תֿ לְפַֿרְעֹ֥הֿ נְכֹֽֿהֿ׃ס
[‏לו] בֶּן־עֶשְׂרִ֨ים וְחָמֵ֤שׁ שָׁנָ֨הֿ יְהֽוֹיָקִ֣ים בְּמָלְכ֔וֹ וְאַחַ֤תֿ עֶשְׂרֵה֙ שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ זְבִֿידָֿהֿ בַֿתֿ־פְּדָֿיָ֖הֿ מִן־רוּמָֽהֿ׃
[‏לז] וַיַּ֥עַשׂ הָרַ֖ע בְּעֵינֵ֣י יְהֹוָ֑ה כְּכֹֿ֥ל אֲשֶׁר־עָשׂ֖וּ אֲבֹֿתָֽֿיו׃

פרק כד
[‏א] בְּיָמָ֣יו עָלָ֔הֿ נְבֻֽֿכַֿדְֿנֶאֿצַּ֖ר מֶ֣לֶךְֿ בָּבֶֿ֑ל וַֽיְהִי־ל֨וֹ יְהֽוֹיָקִ֥ים עֶ֙בֶֿד֙ שָׁלֹ֣שׁ שָׁנִ֔ים וַיָּ֖שָׁבֿ וַיִּמְרָדֿ־בּֽוֹ׃
[‏ב] וַיְשַׁלַּ֣ח יְהֹוָ֣ה׀ בּ֡וֹ אֶתֿ־גְּדֿוּדֵֿ֣י כַֿשְׂדִּים֩ וְאֶתֿ־גְּדֿוּדֵ֨י אֲרָ֜ם וְאֵ֣תֿ׀ גְּדֿוּדֵֿ֣י מוֹאָ֗בֿ וְאֵת֙ גְּדֿוּדֵֿ֣י בְֿנֵֽי־עַמּ֔וֹן וַיְשַׁלְּחֵ֥ם בִּֽיהוּדָֿ֖הֿ לְהַֽאֲבִֿידֿ֑וֹ כִּדְֿבַֿ֣ר יְהֹוָ֔ה אֲשֶׁ֣ר דִּבֶּ֔ר בְּיַ֖דֿ עֲבָֿדָֿ֥יו הַנְּבִֿיאִֽים׃
[‏ג] אַ֣ךְֿ׀ עַל־פִּ֣י יְהֹוָ֗ה הָֽיְתָֿה֙ בִּֽיהוּדָ֔הֿ לְהָסִ֖יר מֵעַ֣ל פָּנָ֑יו בְּחַטֹּ֣אֿתֿ מְנַשֶּׁ֔הֿ כְּכֹֿ֖ל אֲשֶׁ֥ר עָשָֽׂהֿ׃
[‏ד] וְגַֿ֤ם דַּֽם־הַנָּקִי֙ אֲשֶׁ֣ר שָׁפָ֔ךְֿ וַיְמַלֵּ֥א אֶתֿ־יְרֽוּשָׁלַ֖‍ִם דָּ֣ם נָקִ֑י וְלֹֽא־אָבָֿ֥הֿ יְהֹוָ֖ה לִסְלֹֽחַ׃
[‏ה] וְיֶ֛תֶֿר דִּבְֿרֵ֥י יְהֽוֹיָקִ֖ים וְכָֿל־אֲשֶׁ֣ר עָשָׂ֑הֿ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏ו] וַיִּשְׁכַּ֥בֿ יְהֽוֹיָקִ֖ים עִם־אֲבֹֿתָֿ֑יו וַיִּמְלֹ֛ךְֿ יְהֽוֹיָכִֿ֥ין בְּנ֖וֹ תַּחְתָּֽיו׃
[‏ז] וְלֹֽא־הֹסִ֥יףֿ עוֹד֙ מֶ֣לֶךְֿ מִצְרַ֔יִם לָצֵ֖אֿתֿ מֵֽאַרְצ֑וֹ כִּֽי־לָקַ֞ח מֶ֣לֶךְֿ בָּבֶ֗ל מִנַּ֤חַל מִצְרַ֙יִם֙ עַדֿ־נְהַר־פְּרָ֔תֿ כֹּ֛ל אֲשֶׁ֥ר הָֽיְתָֿ֖הֿ לְמֶ֥לֶךְֿ מִצְרָֽיִם׃ס
[‏ח] בֶּן־שְׁמֹנֶ֨הֿ עֶשְׂרֵ֤הֿ שָׁנָה֙ יְהֽוֹיָכִֿ֣ין בְּמָלְכ֔וֹ וּשְׁלֹשָׁ֣הֿ חֳדָֿשִׁ֔ים מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ נְחֻשְׁתָּ֥א בַֿתֿ־אֶלְנָתָֿ֖ן מִירֽוּשָׁלָֽ‍ִם׃
[‏ט] וַיַּ֥עַשׂ הָרַ֖ע בְּעֵינֵ֣י יְהֹוָ֑ה כְּכֹֿ֥ל אֲשֶׁר־עָשָׂ֖הֿ אָבִֽֿיו׃
[‏י] בָּעֵ֣תֿ הַהִ֔יא עָלָהֿ עַבְֿדֵֿ֛י נְבֻֽֿכַֿדְֿנֶאֿצַּ֥ר מֶֽלֶךְֿ־בָּבֶֿ֖ל יְרֽוּשָׁלָ֑‍ִם וַתָּבֹֿ֥א הָעִ֖יר בַּמָּצֽוֹר׃
[‏יא] וַיָּבֹֿ֛א נְבֽֿוּכַֿדְֿנֶאֿצַּ֥ר מֶֽלֶךְֿ־בָּבֶֿ֖ל עַל־הָעִ֑יר וַֽעֲבָֿדָֿ֖יו צָרִ֥ים עָלֶֽיהָ׃
[‏יב] וַיֵּצֵ֞א יְהֽוֹיָכִֿ֤ין מֶֽלֶךְֿ־יְהוּדָֿה֙ עַל־מֶ֣לֶךְֿ בָּבֶ֔ל ה֣וּא וְאִמּ֔וֹ וַֽעֲבָֿדָֿ֖יו וְשָׂרָ֣יו וְסָֽרִיסָ֑יו וַיִּקַּ֤ח אֹתֿוֹ֙ מֶ֣לֶךְֿ בָּבֶ֔ל בִּשְׁנַ֥תֿ שְׁמֹנֶ֖הֿ לְמָלְכֽֿוֹ׃
[‏יג] וַיּוֹצֵ֣א מִשָּׁ֗ם אֶתֿ־כָּל־אוֹצְרוֹת֙ בֵּ֣יתֿ יְהֹוָ֔ה וְאֽוֹצְר֖וֹתֿ בֵּ֣יתֿ הַמֶּ֑לֶךְֿ וַיְקַצֵּ֞ץ אֶתֿ־כָּל־כְּלֵ֣י הַזָּהָ֗בֿ אֲשֶׁ֨ר עָשָׂ֜הֿ שְׁלֹמֹ֤הֿ מֶֽלֶךְֿ־יִשְׂרָאֵל֙ בְּהֵיכַֿ֣ל יְהֹוָ֔ה כַּֽאֲשֶׁ֖ר דִּבֶּ֥ר יְהֹוָֽה׃
[‏יד] וְהִגְֿלָ֣הֿ אֶתֿ־כָּל־יְ֠רֽוּשָׁלַ‍ִם וְֽאֶתֿ־כָּל־הַשָּׂרִ֞ים וְאֵ֣תֿ׀ כָּל־גִּבּוֹרֵ֣י הַחַ֗יִל עֲשָׂרָהֿ אֲלָפִֿים֙ גּוֹלֶ֔הֿ וְכָֿל־הֶֽחָרָ֖שׁ וְהַמַּסְגֵּ֑ר לֹ֣א נִשְׁאַ֔ר זוּלַ֖תֿ דַּלַּ֥תֿ עַם־הָאָֽרֶץ׃
[‏טו] וַיֶּ֥גֶֿל אֶתֿ־יְהֽוֹיָכִֿ֖ין בָּבֶֿ֑לָהֿ וְאֶתֿ־אֵ֣ם הַ֠מֶּלֶךְֿ וְאֶתֿ־נְשֵׁ֨י הַמֶּ֜לֶךְֿ וְאֶתֿ־סָֽרִיסָ֗יו וְאֵת֙ אול֣י הָאָ֔רֶץ הוֹלִ֛יךְֿ גּוֹלָ֥הֿ מִירֽוּשָׁלַ֖‍ִם בָּבֶֽֿלָהֿ׃
[‏טז] וְאֵת֩ כָּל־אַנְשֵׁ֨י הַחַ֜יִל שִׁבְֿעַ֣תֿ אֲלָפִ֗ים וְהֶֽחָרָ֤שׁ וְהַמַּסְגֵּר֙ אֶ֔לֶףֿ הַכֹּ֕ל גִּבּוֹרִ֖ים עֹשֵׂ֣י מִלְחָמָ֑הֿ וַיְבִֿיאֵ֧ם מֶֽלֶךְֿ־בָּבֶֿ֛ל גּוֹלָ֖הֿ בָּבֶֽֿלָהֿ׃
[‏יז] וַיַּמְלֵ֧ךְֿ מֶֽלֶךְֿ־בָּבֶֿ֛ל אֶתֿ־מַתַּנְיָ֥הֿ דֹֿדֿ֖וֹ תַּחְתָּ֑יו וַיַּסֵּ֥בֿ אֶתֿ־שְׁמ֖וֹ צִדְֿקִיָּֽהוּ׃ס
[‏יח] בֶּן־עֶשְׂרִ֨ים וְאַחַ֤תֿ שָׁנָה֙ צִדְֿקִיָּ֣הוּ בְֿמָלְכ֔וֹ וְאַחַ֤תֿ עֶשְׂרֵה֙ שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ חמיט֥ל בַּֽתֿ־יִרְמְיָ֖הוּ מִלִּבְֿנָֽהֿ׃
[‏יט] וַיַּ֥עַשׂ הָרַ֖ע בְּעֵינֵ֣י יְהֹוָ֑ה כְּכֹֿ֥ל אֲשֶׁר־עָשָׂ֖הֿ יְהֽוֹיָקִֽים׃
[‏כ] כִּ֣י׀ עַל־אַ֣ףֿ יְהֹוָ֗ה הָֽיְתָֿ֤הֿ בִֿירֽוּשָׁלַ֙‍ִם֙ וּבִֿ֣יהוּדָ֔הֿ עַדֿ־הִשְׁלִכֿ֥וֹ אֹתָֿ֖ם מֵעַ֣ל פָּנָ֑יו וַיִּמְרֹ֥דֿ צִדְֿקִיָּ֖הוּ בְּמֶ֥לֶךְֿ בָּבֶֽֿל׃פ

פרק כה
[‏א] וַיְהִי֩ בִֿשְׁנַ֨תֿ הַתְּשִׁיעִ֜יתֿ לְמָלְכ֗וֹ בַּחֹ֣דֶֿשׁ הָֽעֲשִׂירִי֘ בֶּֽעָשׂ֣וֹר לַחֹדֶֿשׁ֒ בָּ֠א נְבֻֽֿכַֿדְֿנֶאֿצַּ֨ר מֶֽלֶךְֿ־בָּבֶ֜ל ה֧וּא וְכָֿל־חֵיל֛וֹ עַל־יְרֽוּשָׁלַ֖‍ִם וַיִּ֣חַן עָלֶ֑יהָ וַיִּבְֿנ֥וּ עָלֶ֖יהָ דָּיֵ֥ק סָבִֽֿיבֿ׃
[‏ב] וַתָּבֹֿ֥א הָעִ֖יר בַּמָּצ֑וֹר עַ֚דֿ עַשְׁתֵּ֣י עֶשְׂרֵ֣הֿ שָׁנָ֔הֿ לַמֶּ֖לֶךְֿ צִדְֿקִיָּֽהוּ׃
[‏ג] בְּתִֿשְׁעָ֣הֿ לַחֹ֔דֶֿשׁ וַיֶּֽחֱזַ֥ק הָֽרָעָ֖בֿ בָּעִ֑יר וְלֹא־הָ֥יָהֿ לֶ֖חֶם לְעַ֥ם הָאָֽרֶץ׃
[‏ד] וַתִּבָּקַ֣ע הָעִ֗יר וְכָֿל־אַנְשֵׁ֨י הַמִּלְחָמָ֤הֿ׀ הַלַּ֙יְלָה֙ דֶּ֜רֶךְֿ שַׁ֣עַר׀ בֵּ֣ין הַֽחֹמֹתַ֗יִם אֲשֶׁר֙ עַל־גַּ֣ן הַמֶּ֔לֶךְֿ וְכַֿשְׂדִּ֥ים עַל־הָעִ֖יר סָבִֿ֑יבֿ וַיֵּ֖לֶךְֿ דֶּ֥רֶךְֿ הָֽעֲרָבָֽֿהֿ׃
[‏ה] וַיִּרְדְּפֿ֤וּ חֵיל־כַּשְׂדִּים֙ אַחַ֣ר הַמֶּ֔לֶךְֿ וַיַּשִּׂ֥גֿוּ אֹתֿ֖וֹ בְּעַרְבֿ֣וֹתֿ יְרֵח֑וֹ וְכָֿל־חֵיל֔וֹ נָפֹֿ֖צוּ מֵֽעָלָֽיו׃
[‏ו] וַֽיִּתְֿפְּשׂוּ֙ אֶתֿ־הַמֶּ֔לֶךְֿ וַיַּֽעֲל֥וּ אֹתֿ֛וֹ אֶל־מֶ֥לֶךְֿ בָּבֶֿ֖ל רִבְֿלָ֑תָֿהֿ וַיְדַֿבְּר֥וּ אִתּ֖וֹ מִשְׁפָּֽט׃
[‏ז] וְאֶתֿ־בְּנֵי֙ צִדְֿקִיָּ֔הוּ שָֽׁחֲט֖וּ לְעֵינָ֑יו וְאֶתֿ־עֵינֵ֤י צִדְֿקִיָּ֙הוּ֙ עִוֵּ֔ר וַיַּֽאַסְרֵ֙הוּ֙ בַֽֿנְחֻשְׁתַּ֔יִם וַיְבִֿאֵ֖הוּ בָּבֶֽֿל׃פ
[‏ח] וּבַֿחֹ֤דֶֿשׁ הַֽחֲמִישִׁי֙ בְּשִׁבְֿעָ֣הֿ לַחֹ֔דֶֿשׁ הִ֗יא שְׁנַת֙ תְּשַֽׁע־עֶשְׂרֵ֣הֿ שָׁנָ֔הֿ לַמֶּ֖לֶךְֿ נְבֻֽֿכַֿדְֿנֶאֿצַּ֣ר מֶֽלֶךְֿ־בָּבֶֿ֑ל בָּ֞א נְבֽֿוּזַרְאֲדָֿ֧ן רַבֿ־טַבָּחִ֛ים עֶ֥בֶֿדֿ מֶֽלֶךְֿ־בָּבֶֿ֖ל יְרֽוּשָׁלָֽ‍ִם׃
[‏ט] וַיִּשְׂרֹ֥ףֿ אֶתֿ־בֵּֽיתֿ־יְהֹוָ֖ה וְאֶתֿ־בֵּ֣יתֿ הַמֶּ֑לֶךְֿ וְאֵ֨תֿ כָּל־בָּתֵּ֧י יְרֽוּשָׁלַ֛‍ִם וְאֶתֿ־כָּל־בֵּ֥יתֿ גָּדֿ֖וֹל שָׂרַ֥ףֿ בָּאֵֽשׁ׃
[‏י] וְאֶתֿ־חוֹמֹ֥תֿ יְרֽוּשָׁלַ֖‍ִם סָבִֿ֑יבֿ נָֽתְֿצוּ֙ כָּל־חֵ֣יל כַּשְׂדִּ֔ים אֲשֶׁ֖ר רַבֿ־טַבָּחִֽים׃
[‏יא] וְאֵת֩ יֶ֨תֶֿר הָעָ֜ם הַנִּשְׁאָרִ֣ים בָּעִ֗יר וְאֶתֿ־הַנֹּֽפְֿלִים֙ אֲשֶׁ֤ר נָֽפְֿלוּ֙ עַל־הַמֶּ֣לֶךְֿ בָּבֶ֔ל וְאֵ֖תֿ יֶ֣תֶֿר הֶֽהָמ֑וֹן הֶגְֿלָ֕הֿ נְבֽֿוּזַרְאֲדָֿ֖ן רַבֿ־טַבָּחִֽים׃
[‏יב] וּמִדַּלַּ֣תֿ הָאָ֔רֶץ הִשְׁאִ֖יר רַבֿ־טַבָּחִ֑ים לְכֹֽֿרְמִ֖ים וּלְיֹֽגְֿבִֽֿים׃
[‏יג] וְאֶתֿ־עַמּוּדֵ֨י הַנְּחֹ֜שֶׁתֿ אֲשֶׁ֣ר בֵּֽיתֿ־יְהֹוָ֗ה וְֽאֶתֿ־הַמְּכֹֿנ֞וֹתֿ וְאֶתֿ־יָ֧ם הַנְּחֹ֛שֶׁתֿ אֲשֶׁ֥ר בְּבֵֽֿיתֿ־יְהֹוָ֖ה שִׁבְּר֣וּ כַֿשְׂדִּ֑ים וַיִּשְׂא֥וּ אֶתֿ־נְחֻשְׁתָּ֖ם בָּבֶֽֿלָהֿ׃
[‏יד] וְאֶתֿ־הַסִּירֹ֨תֿ וְאֶתֿ־הַיָּעִ֜ים וְאֶתֿ־הַֽמְזַמְּר֣וֹתֿ וְאֶתֿ־הַכַּפּ֗וֹתֿ וְאֵ֨תֿ כָּל־כְּלֵ֧י הַנְּחֹ֛שֶׁתֿ אֲשֶׁ֥ר יְשָֽׁרְתֿוּ־בָֿ֖ם לָקָֽחוּ׃
[‏טו] וְאֶתֿ־הַמַּחְתּוֹת֙ וְאֶתֿ־הַמִּזְרָק֗וֹתֿ אֲשֶׁ֤ר זָהָב֙ זָהָ֔בֿ וַֽאֲשֶׁר־כֶּ֖סֶףֿ כָּ֑סֶףֿ לָקַ֖ח רַבֿ־טַבָּחִֽים׃
[‏טז] הָֽעַמּוּדִֿ֣ים׀ שְׁנַ֗יִם הַיָּ֤ם הָֽאֶחָד֙ וְהַמְּכֹֿנ֔וֹתֿ אֲשֶׁר־עָשָׂ֥הֿ שְׁלֹמֹ֖הֿ לְבֵֿ֣יתֿ יְהֹוָ֑ה לֹֽא־הָיָ֣הֿ מִשְׁקָ֔ל לִנְחֹ֖שֶׁתֿ כָּל־הַכֵּלִ֥ים הָאֵֽלֶּהֿ׃
[‏יז] שְׁמֹנֶה֩ עֶשְׂרֵ֨הֿ אַמָּ֜הֿ קוֹמַ֣תֿ׀ הָֽעַמּ֣וּדֿ הָֽאֶחָ֗דֿ וְכֹֿתֶ֨רֶתֿ עָלָ֥יו׀ נְחֹשֶׁת֘ וְקוֹמַ֣תֿ הַכֹּתֶֿרֶת֘ שָׁלֹ֣שׁ אַמָּהֿ וּשְׂבָֿכָ֨הֿ וְרִמֹּנִ֧ים עַֽל־הַכֹּתֶֿ֛רֶתֿ סָבִֿ֖יבֿ הַכֹּ֣ל נְחֹ֑שֶׁתֿ וְכָֿאֵ֛לֶּהֿ לַֽעַמּ֥וּדֿ הַשֵּׁנִ֖י עַל־הַשְּׂבָֿכָֽֿהֿ׃
[‏יח] וַיִּקַּ֣ח רַבֿ־טַבָּחִ֗ים אֶתֿ־שְׂרָיָה֙ כֹּהֵ֣ן הָרֹ֔אֿשׁ וְאֶתֿ־צְפַֿנְיָ֖הוּ כֹּהֵ֣ן מִשְׁנֶ֑הֿ וְאֶתֿ־שְׁלֹ֖שֶׁתֿ שֹֽׁמְרֵ֥י הַסַּֽףֿ׃
[‏יט] וּמִן־הָעִ֡יר לָקַח֩ סָרִ֨יס אֶחָ֜דֿ אֲשֶׁר־ה֥וּא פָֿקִ֣ידֿ׀ עַל־אַנְשֵׁ֣י הַמִּלְחָמָ֗הֿ וַֽחֲמִשָּׁ֨הֿ אֲנָשִׁ֜ים מֵֽרֹאֵ֤י פְֿנֵֽי־הַמֶּ֙לֶךְ֙ אֲשֶׁ֣ר נִמְצְא֣וּ בָֿעִ֔יר וְאֵ֗תֿ הַסֹּפֵֿר֙ שַׂ֣ר הַצָּבָ֔א הַמַּצְבִּ֖א אֶתֿ־עַ֣ם הָאָ֑רֶץ וְשִׁשִּׁ֥ים אִישׁ֙ מֵעַ֣ם הָאָ֔רֶץ הַֽנִּמְצְאִ֖ים בָּעִֽיר׃
[‏כ] וַיִּקַּ֣ח אֹתָ֔ם נְבֽֿוּזַרְאֲדָֿ֖ן רַבֿ־טַבָּחִ֑ים וַיֹּ֧לֶךְֿ אֹתָֿ֛ם עַל־מֶ֥לֶךְֿ בָּבֶֿ֖ל רִבְֿלָֽתָֿהֿ׃
[‏כא] וַיַּ֣ךְֿ אֹתָֿם֩ מֶ֨לֶךְֿ בָּבֶֿ֧ל וַיְמִיתֵֿ֛ם בְּרִבְֿלָ֖הֿ בְּאֶ֣רֶץ חֲמָ֑תֿ וַיִּ֥גֶֿל יְהוּדָֿ֖הֿ מֵעַ֥ל אַדְֿמָתֽֿוֹ׃
[‏כב] וְהָעָ֗ם הַנִּשְׁאָר֙ בְּאֶ֣רֶץ יְהוּדָ֔הֿ אֲשֶׁ֣ר הִשְׁאִ֔יר נְבֽֿוּכַֿדְֿנֶאֿצַּ֖ר מֶ֣לֶךְֿ בָּבֶֿ֑ל וַיַּפְֿקֵ֣דֿ עֲלֵיהֶ֔ם אֶתֿ־גְּדַֿלְיָ֖הוּ בֶּן־אֲחִיקָ֥ם בֶּן־שָׁפָֽֿן׃
[‏כג] וַיִּשְׁמְעוּ֩ כָֿל־שָׂרֵ֨י הַֽחֲיָלִ֜ים הֵ֣מָּהֿ וְהָֽאֲנָשִׁ֗ים כִּֽי־הִפְֿקִ֤ידֿ מֶֽלֶךְֿ־בָּבֶֿל֙ אֶתֿ־גְּדַֿלְיָ֔הוּ וַיָּבֹֿ֥אוּ אֶל־גְּדַֿלְיָ֖הוּ הַמִּצְפָּ֑הֿ וְיִשְׁמָעֵ֣אֿל בֶּן־נְתַֿנְיָ֡הֿ וְיֽוֹחָנָ֣ן בֶּן־קָ֠רֵחַ וּשְׂרָיָ֨הֿ בֶֿן־תַּנְחֻ֜מֶתֿ הַנְּטֹפָֿתִ֗י וְיַֽאֲזַנְיָ֙הוּ֙ בֶּן־הַמַּ֣עֲכָֿתִ֔י הֵ֖מָּהֿ וְאַנְשֵׁיהֶֽם׃
[‏כד] וַיִּשָּׁבַ֨ע לָהֶ֤ם גְּדַֿלְיָ֙הוּ֙ וּלְאַנְשֵׁיהֶ֔ם וַיֹּ֣אֿמֶר לָהֶ֔ם אַל־תִּֽירְא֖וּ מֵֽעַבְֿדֵֿ֣י הַכַּשְׂדִּ֑ים שְׁבֿ֣וּ בָֿאָ֗רֶץ וְעִבְֿדֿ֛וּ אֶתֿ־מֶ֥לֶךְֿ בָּבֶֿ֖ל וְיִטַ֥בֿ לָכֶֽֿם׃ס
[‏כה] וַיְהִ֣י׀ בַּחֹ֣דֶֿשׁ הַשְּׁבִֿיעִ֗י בָּ֣א יִשְׁמָעֵ֣אֿל בֶּן־נְ֠תַֿנְיָהֿ בֶּן־אֱלִ֨ישָׁמָ֜ע מִזֶּ֣רַע הַמְּלוּכָ֗הֿ וַֽעֲשָׂרָ֤הֿ אֲנָשִׁים֙ אִתּ֔וֹ וַיַּכּ֥וּ אֶתֿ־גְּדַֿלְיָ֖הוּ וַיָּמֹ֑תֿ וְאֶתֿ־הַיּּהוּדִֿים֙ וְאֶתֿ־הַכַּשְׂדִּ֔ים אֲשֶׁר־הָי֥וּ אִתּ֖וֹ בַּמִּצְפָּֽהֿ׃
[‏כו] וַיָּקֻ֨מוּ כָֿל־הָעָ֜ם מִקָּטֹ֤ן וְעַדֿ־גָּדֿוֹל֙ וְשָׂרֵ֣י הַֽחֲיָלִ֔ים וַיָּבֹֿ֖אוּ מִצְרָ֑יִם כִּ֥י יָֽרְא֖וּ מִפְּנֵ֥י כַֿשְׂדִּֽים׃ס
[‏כז] וַיְהִי֩ בִֿשְׁלֹשִׁ֨ים וָשֶׁ֜בַֿע שָׁנָ֗הֿ לְגָֿלוּת֙ יְהֽוֹיָכִֿ֣ין מֶֽלֶךְֿ־יְהוּדָ֔הֿ בִּשְׁנֵ֤ים עָשָׂר֙ חֹ֔דֶֿשׁ בְּעֶשְׂרִ֥ים וְשִׁבְֿעָ֖הֿ לַחֹ֑דֶֿשׁ נָשָׂ֡א אֱוִ֣יל מְרֹדַֿךְ֩ מֶ֨לֶךְֿ בָּבֶ֜ל בִּשְׁנַ֣תֿ מָלְכ֗וֹ אֶתֿ־רֹ֛אֿשׁ יְהֽוֹיָכִֿ֥ין מֶֽלֶךְֿ־יְהוּדָֿ֖הֿ מִבֵּ֥יתֿ כֶּֽלֶא׃
[‏כח] וַיְדַֿבֵּ֥ר אִתּ֖וֹ טֹבֿ֑וֹתֿ וַיִּתֵּן֙ אֶתֿ־כִּסְא֔וֹ מֵעַ֗ל כִּסֵּ֧א הַמְּלָכִֿ֛ים אֲשֶׁ֥ר אִתּ֖וֹ בְּבָֿבֶֽֿל׃
[‏כט] וְשִׁנָּ֕א אֵ֖תֿ בִּגְֿדֵֿ֣י כִֿלְא֑וֹ וְאָכַ֨ל לֶ֧חֶם תָּמִ֛ידֿ לְפָֿנָ֖יו כָּל־יְמֵ֥י חַיָּֽיו׃
[‏ל] וַֽאֲרֻחָת֗וֹ אֲרֻחַ֨תֿ תָּמִ֧ידֿ נִתְּנָהֿ־לּ֛וֹ מֵאֵ֥תֿ הַמֶּ֖לֶךְֿ דְּבַֿר־י֣וֹם בְּיוֹמ֑וֹ כֹּ֖ל יְמֵ֥י חַיָּֽו׃
