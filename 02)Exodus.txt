שמות

פרק א
‏{פרשת שמות}[‏א] וְאֵ֗לֶּהֿ שְׁמוֹת֙ בְּנֵ֣י יִשְׂרָאֵ֔ל הַבָּאִ֖ים מִצְרָ֑יְמָהֿ אֵ֣תֿ יַֽעֲקֹ֔בֿ אִ֥ישׁ וּבֵֿיתֿ֖וֹ בָּֽאוּ׃
[‏ב] רְאוּבֵֿ֣ן שִׁמְע֔וֹן לֵוִ֖י וִֽיהוּדָֽֿהֿ׃
[‏ג] יִשָּׂשכָֿ֥ר זְבֿוּלֻ֖ן וּבִֿנְיָמִֽן׃
[‏ד] דָּ֥ן וְנַפְֿתָּלִ֖י גָּ֥דֿ וְאָשֵֽׁר׃
[‏ה] וַיְהִ֗י כָּל־נֶ֛פֶֿשׁ יֹֽצְאֵ֥י יֶֽרֶךְֿ־יַֽעֲקֹ֖בֿ שִׁבְֿעִ֣ים נָ֑פֶֿשׁ וְיוֹסֵ֖ףֿ הָיָ֥הֿ בְֿמִצְרָֽיִם׃
[‏ו] וַיָּ֤מָתֿ יוֹסֵף֙ וְכָֿל־אֶחָ֔יו וְכֹֿ֖ל הַדּ֥וֹר הַהֽוּא׃
[‏ז] וּבְֿנֵ֣י יִשְׂרָאֵ֗ל פָּר֧וּ וַֽיִּשְׁרְצ֛וּ וַיִּרְבּ֥וּ וַיַּֽעַצְמ֖וּ בִּמְאֹ֣דֿ מְאֹ֑דֿ וַתִּמָּלֵ֥א הָאָ֖רֶץ אֹתָֽֿם׃פ
[‏ח] וַיָּ֥קָם מֶֽלֶךְֿ־חָדָֿ֖שׁ עַל־מִצְרָ֑יִם אֲשֶׁ֥ר לֹֽא־יָדַֿ֖ע אֶתֿ־יוֹסֵֽףֿ׃
[‏ט] וַיֹּ֖אֿמֶר אֶל־עַמּ֑וֹ הִנֵּ֗הֿ עַ֚ם בְּנֵ֣י יִשְׂרָאֵ֔ל רַ֥בֿ וְעָצ֖וּם מִמֶּֽנּוּ׃
[‏י] הָ֥בָֿהֿ נִֽתְֿחַכְּמָ֖הֿ ל֑וֹ פֶּן־יִרְבֶּ֗הֿ וְהָיָ֞הֿ כִּֽי־תִֿקְרֶ֤אֿנָהֿ מִלְחָמָה֙ וְנוֹסַ֤ףֿ גַּם־הוּא֙ עַל־שֹׂ֣נְאֵ֔ינוּ וְנִלְחַם־בָּ֖נוּ וְעָלָ֥הֿ מִן־הָאָֽרֶץ׃
[‏יא] וַיָּשִׂ֤ימוּ עָלָיו֙ שָׂרֵ֣י מִסִּ֔ים לְמַ֥עַן עַנֹּתֿ֖וֹ בְּסִבְֿלֹתָֿ֑ם וַיִּ֜בֶֿן עָרֵ֤י מִסְכְּנוֹת֙ לְפַֿרְעֹ֔הֿ אֶתֿ־פִּתֹֿ֖ם וְאֶתֿ־רַֽעַמְסֵֽס׃
[‏יב] וְכַֽֿאֲשֶׁר֙ יְעַנּ֣וּ אֹת֔וֹ כֵּ֥ן יִרְבֶּ֖הֿ וְכֵֿ֣ן יִפְֿרֹ֑ץ וַיָּקֻ֕צוּ מִפְּנֵ֖י בְּנֵ֥י יִשְׂרָאֵֽל׃
[‏יג] וַיַּֽעֲבִֿ֧דֿוּ מִצְרַ֛יִם אֶתֿ־בְּנֵ֥י יִשְׂרָאֵ֖ל בְּפָֽֿרֶךְֿ׃
[‏יד] וַיְמָֽרְר֨וּ אֶתֿ־חַיֵּיהֶ֜ם בַּֽעֲבֹֿדָֿ֣הֿ קָשָׁ֗הֿ בְּחֹ֙מֶר֙ וּבִֿלְבֵֿנִ֔ים וּבְֿכָֿל־עֲבֹֿדָֿ֖הֿ בַּשָּׂדֶֿ֑הֿ אֵ֚תֿ כָּל־עֲבֹֿ֣דָֿתָ֔ם אֲשֶׁר־עָֽבְֿדֿ֥וּ בָֿהֶ֖ם בְּפָֽֿרֶךְֿ׃
[‏טו] וַיֹּ֙אֿמֶר֙ מֶ֣לֶךְֿ מִצְרַ֔יִם לַֽמְיַלְּדֹֿ֖תֿ הָֽעִבְֿרִיֹּ֑תֿ אֲשֶׁ֨ר שֵׁ֤ם הָֽאַחַת֙ שִׁפְֿרָ֔הֿ וְשֵׁ֥ם הַשֵּׁנִ֖יתֿ פּוּעָֽהֿ׃
[‏טז] וַיֹּ֗אֿמֶר בְּיַלֶּדְֿכֶֿן֙ אֶתֿ־הָ֣עִבְֿרִיּ֔וֹתֿ וּרְאִיתֶֿ֖ן עַל־הָֽאָבְֿנָ֑יִם אִם־בֵּ֥ן הוּא֙ וַֽהֲמִתֶּ֣ן אֹת֔וֹ וְאִם־בַּ֥תֿ הִ֖וא וָחָֽיָהֿ׃
[‏יז] וַתִּירֶ֤אֿןָ הַֽמְיַלְּדֹֿת֙ אֶתֿ־הָ֣אֱלֹהִ֔ים וְלֹ֣א עָשׂ֔וּ כַּֽאֲשֶׁ֛ר דִּבֶּ֥ר אֲלֵיהֶ֖ן מֶ֣לֶךְֿ מִצְרָ֑יִם וַתְּחַיֶּ֖יןָ אֶתֿ־הַיְלָדִֽֿים׃
[שני] [‏יח] וַיִּקְרָ֤א מֶֽלֶךְֿ־מִצְרַ֙יִם֙ לַֽמְיַלְּדֹ֔תֿ וַיֹּ֣אֿמֶר לָהֶ֔ן מַדּ֥וּעַ עֲשִׂיתֶֿ֖ן הַדָּבָֿ֣ר הַזֶּ֑הֿ וַתְּחַיֶּ֖יןָ אֶתֿ־הַיְלָדִֽֿים׃
[‏יט] וַתֹּאֿמַ֤רְןָ הַֽמְיַלְּדֹֿת֙ אֶל־פַּרְעֹ֔הֿ כִּ֣י ל֧אֺ כַֿנָּשִׁ֛ים הַמִּצְרִיֹּ֖תֿ הָֽעִבְֿרִיֹּ֑תֿ כִּֽי־חָי֣וֹתֿ הֵ֔נָּהֿ בְּטֶ֨רֶם תָּבֿ֧וֹא אֲלֵהֶ֛ן הַֽמְיַלֶּ֖דֶֿתֿ וְיָלָֽדֿוּ׃
[‏כ] וַיֵּ֥יטֶבֿ אֱלֹהִ֖ים לַֽמְיַלְּדֹֿ֑תֿ וַיִּ֧רֶבֿ הָעָ֛ם וַיַּֽעַצְמ֖וּ מְאֹֽדֿ׃
[‏כא] וַיְהִ֕י כִּי־יָֽרְא֥וּ הַֽמְיַלְּדֹֿ֖תֿ אֶתֿ־הָֽאֱלֹהִ֑ים וַיַּ֥עַשׂ לָהֶ֖ם בָּתִּֽים׃
[‏כב] וַיְצַ֣ו פַּרְעֹ֔הֿ לְכָֿל־עַמּ֖וֹ לֵאֿמֹ֑ר כָּל־הַבֵּ֣ן הַיִּלּ֗וֹדֿ הַיְאֹ֙רָה֙ תַּשְׁלִיכֻ֔הוּ וְכָֿל־הַבַּ֖תֿ תְּחַיּֽוּן׃פ

פרק ב
[‏א] וַיֵּ֥לֶךְֿ אִ֖ישׁ מִבֵּ֣יתֿ לֵוִ֑י וַיִּקַּ֖ח אֶתֿ־בַּתֿ־לֵוִֽי׃
[‏ב] וַתַּ֥הַר הָֽאִשָּׁ֖הֿ וַתֵּ֣לֶדֿ בֵּ֑ן וַתֵּ֤רֶא אֹתֿוֹ֙ כִּי־ט֣וֹבֿ ה֔וּא וַֽתִּצְפְּנֵ֖הוּ שְׁלֹשָׁ֥הֿ יְרָחִֽים׃
[‏ג] וְלֹא־יָֽכְֿלָ֣הֿ עוֹד֘ הַצְּפִֿינוֹ֒ וַתִּֽקַּח־לוֹ֙ תֵּ֣בַֿתֿ גֹּ֔מֶא וַתַּחְמְרָ֥הֿ בַֽֿחֵמָ֖ר וּבַֿזָּ֑פֶֿתֿ וַתָּ֤שֶׂם בָּהּ֙ אֶתֿ־הַיֶּ֔לֶדֿ וַתָּ֥שֶׂם בַּסּ֖וּףֿ עַל־שְׂפַֿ֥תֿ הַיְאֹֽר׃
[‏ד] וַתֵּֽתַֿצַּ֥בֿ אֲחֹתֿ֖וֹ מֵֽרָחֹ֑ק לְדֵֿעָ֕הֿ מַהֿ־יֵּֽעָשֶׂ֖הֿ לֽוֹ׃
[‏ה] וַתֵּ֤רֶדֿ בַּתֿ־פַּרְעֹה֙ לִרְחֹ֣ץ עַל־הַיְאֹ֔ר וְנַֽעֲרֹתֶֿ֥יהָ הֹֽלְכֹֿ֖תֿ עַל־יַ֣דֿ הַיְאֹ֑ר וַתֵּ֤רֶא אֶתֿ־הַתֵּבָֿה֙ בְּתֿ֣וֹךְֿ הַסּ֔וּףֿ וַתִּשְׁלַ֥ח אֶתֿ־אֲמָתָֿ֖הּ וַתִּקָּחֶֽהָ׃
[‏ו] וַתִּפְֿתַּח֙ וַתִּרְאֵ֣הוּ אֶתֿ־הַיֶּ֔לֶדֿ וְהִנֵּהֿ־נַ֖עַר בֹּכֶֿ֑הֿ וַתַּחְמֹ֣ל עָלָ֔יו וַתֹּ֕אֿמֶר מִיַּלְדֵֿ֥י הָֽעִבְֿרִ֖ים זֶֽהֿ׃
[‏ז] וַתֹּ֣אֿמֶר אֲחֹתֿוֹ֘ אֶל־בַּתֿ־פַּרְעֹה֒ הַֽאֵלֵ֗ךְֿ וְקָרָ֤אֿתִֿי לָךְ֙ אִשָּׁ֣הֿ מֵינֶ֔קֶתֿ מִ֖ן הָֽעִבְֿרִיֹּ֑תֿ וְתֵֿינִ֥ק לָ֖ךְֿ אֶתֿ־הַיָּֽלֶדֿ׃
[‏ח] וַתֹּֽאֿמֶר־לָ֥הּ בַּתֿ־פַּרְעֹ֖הֿ לֵ֑כִֿי וַתֵּ֙לֶךְ֙ הָֽעַלְמָ֔הֿ וַתִּקְרָ֖א אֶתֿ־אֵ֥ם הַיָּֽלֶדֿ׃
[‏ט] וַתֹּ֧אֿמֶר לָ֣הּ בַּתֿ־פַּרְעֹ֗הֿ הֵילִ֜יכִֿי אֶתֿ־הַיֶּ֤לֶדֿ הַזֶּה֙ וְהֵֽינִקִ֣הוּ לִ֔י וַֽאֲנִ֖י אֶתֵּ֣ן אֶתֿ־שְׂכָֿרֵ֑ךְֿ וַתִּקַּ֧ח הָֽאִשָּׁ֛הֿ הַיֶּ֖לֶדֿ וַתְּנִיקֵֽהוּ׃
[‏י] וַיִּגְֿדַּ֣ל הַיֶּ֗לֶדֿ וַתְּבִֿאֵ֙הוּ֙ לְבַֿתֿ־פַּרְעֹ֔הֿ וַֽיְהִי־לָ֖הּ לְבֵֿ֑ן וַתִּקְרָ֤א שְׁמוֹ֙ מֹשֶׁ֔הֿ וַתֹּ֕אֿמֶר כִּ֥י מִן־הַמַּ֖יִם מְשִׁיתִֽֿהוּ׃
[שלישי] [‏יא] וַיְהִ֣י׀ בַּיָּמִ֣ים הָהֵ֗ם וַיִּגְֿדַּ֤ל מֹשֶׁה֙ וַיֵּצֵ֣א אֶל־אֶחָ֔יו וַיַּ֖רְא בְּסִבְֿלֹתָֿ֑ם וַיַּרְא֙ אִ֣ישׁ מִצְרִ֔י מַכֶּ֥הֿ אִֽישׁ־עִבְֿרִ֖י מֵֽאֶחָֽיו׃
[‏יב] וַיִּ֤פֶֿן כֹּה֙ וָכֹ֔הֿ וַיַּ֖רְא כִּ֣י אֵ֣ין אִ֑ישׁ וַיַּךְ֙ אֶתֿ־הַמִּצְרִ֔י וַֽיִּטְמְנֵ֖הוּ בַּחֽוֹל׃
[‏יג] וַיֵּצֵא֙ בַּיּ֣וֹם הַשֵּׁנִ֔י וְהִנֵּ֛הֿ שְׁנֵֽי־אֲנָשִׁ֥ים עִבְֿרִ֖ים נִצִּ֑ים וַיֹּ֙אֿמֶר֙ לָֽרָשָׁ֔ע לָ֥מָּהֿ תַֿכֶּ֖הֿ רֵעֶֽךָֿ׃
[‏יד] וַ֠יֹּאֿמֶר מִ֣י שָֽׂמְךָ֞ לְאִ֨ישׁ שַׂ֤ר וְשֹׁפֵֿט֙ עָלֵ֔ינוּ הַֽלְהָרְגֵ֙נִי֙ אַתָּ֣הֿ אֹמֵ֔ר כַּֽאֲשֶׁ֥ר הָרַ֖גְֿתָּ אֶתֿ־הַמִּצְרִ֑י וַיִּירָ֤א מֹשֶׁה֙ וַיֹּאֿמַ֔ר אָכֵֿ֖ן נוֹדַֿ֥ע הַדָּבָֽֿר׃
[‏טו] וַיִּשְׁמַ֤ע פַּרְעֹה֙ אֶתֿ־הַדָּבָֿ֣ר הַזֶּ֔הֿ וַיְבַֿקֵּ֖שׁ לַֽהֲרֹ֣גֿ אֶתֿ־מֹשֶׁ֑הֿ וַיִּבְֿרַ֤ח מֹשֶׁה֙ מִפְּנֵ֣י פַֿרְעֹ֔הֿ וַיֵּ֥שֶׁבֿ בְּאֶֽרֶץ־מִדְֿיָ֖ן וַיֵּ֥שֶׁבֿ עַל־הַבְּאֵֽר׃
[‏טז] וּלְכֹֿהֵ֥ן מִדְֿיָ֖ן שֶׁ֣בַֿע בָּנ֑וֹתֿ וַתָּבֹֿ֣אֿנָהֿ וַתִּדְֿלֶ֗נָהֿ וַתְּמַלֶּ֙אֿנָה֙ אֶתֿ־הָ֣רְהָטִ֔ים לְהַשְׁק֖וֹתֿ צֹ֥אֿן אֲבִֿיהֶֽן׃
[‏יז] וַיָּבֹֿ֥אוּ הָֽרֹעִ֖ים וַיְגָֽֿרְשׁ֑וּם וַיָּ֤קָם מֹשֶׁה֙ וַיּ֣וֹשִׁעָ֔ן וַיַּ֖שְׁקְ אֶתֿ־צֹאֿנָֽם׃
[‏יח] וַתָּבֹ֕אֿנָהֿ אֶל־רְעוּאֵ֖ל אֲבִֿיהֶ֑ן וַיֹּ֕אֿמֶר מַדּ֛וּעַ מִֽהַרְתֶּ֥ן בֹּ֖א הַיּֽוֹם׃
[‏יט] וַתֹּאֿמַ֕רְןָ אִ֣ישׁ מִצְרִ֔י הִצִּילָ֖נוּ מִיַּ֣דֿ הָֽרֹעִ֑ים וְגַֿם־דָּלֹ֤הֿ דָֿלָה֙ לָ֔נוּ וַיַּ֖שְׁקְ אֶתֿ־הַצֹּֽאֿן׃
[‏כ] וַיֹּ֥אֿמֶר אֶל־בְּנֹתָֿ֖יו וְאַיּ֑וֹ לָ֤מָּהֿ זֶּה֙ עֲזַבְֿתֶּ֣ן אֶתֿ־הָאִ֔ישׁ קִרְאֶ֥ן ל֖וֹ וְיֹ֥אֿכַֿל לָֽחֶם׃
[‏כא] וַיּ֥וֹאֶל מֹשֶׁ֖הֿ לָשֶׁ֣בֶֿתֿ אֶתֿ־הָאִ֑ישׁ וַיִּתֵּ֛ן אֶתֿ־צִפֹּרָ֥הֿ בִֿתּ֖וֹ לְמֹשֶֽׁהֿ׃
[‏כב] וַתֵּ֣לֶדֿ בֵּ֔ן וַיִּקְרָ֥א אֶתֿ־שְׁמ֖וֹ גֵּֽרְשֹׁ֑ם כִּ֣י אָמַ֔ר גֵּ֣ר הָיִ֔יתִֿי בְּאֶ֖רֶץ נָכְֿרִיָּֽהֿ׃פ
[‏כג] וַיְהִי֩ בַֿיָּמִ֨ים הָֽרַבִּ֜ים הָהֵ֗ם וַיָּ֙מָת֙ מֶ֣לֶךְֿ מִצְרַ֔יִם וַיֵּאָֽנְח֧וּ בְֿנֵֽי־יִשְׂרָאֵ֛ל מִן־הָֽעֲבֹֿדָֿ֖הֿ וַיִּזְעָ֑קוּ וַתַּ֧עַל שַׁוְעָתָֿ֛ם אֶל־הָֽאֱלֹהִ֖ים מִן־הָֽעֲבֹֿדָֽֿהֿ׃
[‏כד] וַיִּשְׁמַ֥ע אֱלֹהִ֖ים אֶתֿ־נַֽאֲקָתָֿ֑ם וַיִּזְכֹּ֤ר אֱלֹהִים֙ אֶתֿ־בְּרִית֔וֹ אֶתֿ־אַבְֿרָהָ֖ם אֶתֿ־יִצְחָ֥ק וְאֶֽתֿ־יַֽעֲקֹֽבֿ׃
[‏כה] וַיַּ֥רְא אֱלֹהִ֖ים אֶתֿ־בְּנֵ֣י יִשְׂרָאֵ֑ל וַיֵּ֖דַֿע אֱלֹהִֽים׃ס

פרק ג
[רביעי] [‏א] וּמֹשֶׁ֗הֿ הָיָ֥הֿ רֹעֶ֛הֿ אֶתֿ־צֹ֛אֿן יִתְֿר֥וֹ חֹֽתְֿנ֖וֹ כֹּהֵ֣ן מִדְֿיָ֑ן וַיִּנְהַ֤גֿ אֶתֿ־הַצֹּאֿן֙ אַחַ֣ר הַמִּדְֿבָּ֔ר וַיָּבֹֿ֛א אֶל־הַ֥ר הָֽאֱלֹהִ֖ים חֹרֵֽבָֿהֿ׃
[‏ב] וַ֠יֵּרָא מַלְאַ֨ךְֿ יְהֹוָ֥ה אֵלָ֛יו בְּלַבַּתֿ־אֵ֖שׁ מִתּ֣וֹךְֿ הַסְּנֶ֑הֿ וַיַּ֗רְא וְהִנֵּ֤הֿ הַסְּנֶה֙ בֹּעֵ֣ר בָּאֵ֔שׁ וְהַסְּנֶ֖הֿ אֵינֶ֥נּוּ אֻכָּֽל׃
[‏ג] וַיֹּ֣אֿמֶר מֹשֶׁ֔הֿ אָסֻֽרָהֿ־נָּ֣א וְאֶרְאֶ֔הֿ אֶתֿ־הַמַּרְאֶ֥הֿ הַגָּדֹֿ֖ל הַזֶּ֑הֿ מַדּ֖וּעַ לֹֽא־יִבְֿעַ֥ר הַסְּנֶֽהֿ׃
[‏ד] וַיַּ֥רְא יְהֹוָ֖ה כִּ֣י סָ֣ר לִרְא֑וֹתֿ וַיִּקְרָא֩ אֵלָ֨יו אֱלֹהִ֜ים מִתּ֣וֹךְֿ הַסְּנֶ֗הֿ וַיֹּ֛אֿמֶר מֹשֶׁ֥הֿ מֹשֶׁ֖הֿ וַיֹּ֥אֿמֶר הִנֵּֽנִי׃
[‏ה] וַיֹּ֖אֿמֶר אַל־תִּקְרַ֣בֿ הֲלֹ֑ם שַׁ֤ל נְעָלֶ֙יךָ֙ מֵעַ֣ל רַגְֿלֶ֔יךָֿ כִּ֣י הַמָּק֗וֹם אֲשֶׁ֤ר אַתָּה֙ עוֹמֵ֣דֿ עָלָ֔יו אַדְֿמַתֿ־קֹ֖דֶֿשׁ הֽוּא׃
[‏ו] וַיֹּ֗אֿמֶר אָֽנֹכִֿי֙ אֱלֹהֵ֣י אָבִ֔יךָֿ אֱלֹהֵ֧י אַבְֿרָהָ֛ם אֱלֹהֵ֥י יִצְחָ֖ק וֵֽאֿלֹהֵ֣י יַֽעֲקֹ֑בֿ וַיַּסְתֵּ֤ר מֹשֶׁה֙ פָּנָ֔יו כִּ֣י יָרֵ֔א מֵֽהַבִּ֖יט אֶל־הָֽאֱלֹהִֽים׃
[‏ז] וַיֹּ֣אֿמֶר יְהֹוָ֔ה רָאֹ֥הֿ רָאִ֛יתִֿי אֶתֿ־עֳנִ֥י עַמִּ֖י אֲשֶׁ֣ר בְּמִצְרָ֑יִם וְאֶתֿ־צַֽעֲקָתָֿ֤ם שָׁמַ֙עְתִּי֙ מִפְּנֵ֣י נֹֽגְֿשָׂ֔יו כִּ֥י יָדַֿ֖עְתִּי אֶתֿ־מַכְֿאֹבָֽֿיו׃
[‏ח] וָֽאֵרֵ֞דֿ לְהַצִּיל֣וֹ׀ מִיַּ֣דֿ מִצְרַ֗יִם וּֽלְהַֽעֲלֹתֿוֹ֘ מִן־הָאָ֣רֶץ הַהִוא֒ אֶל־אֶ֤רֶץ טוֹבָֿה֙ וּרְחָבָ֔הֿ אֶל־אֶ֛רֶץ זָבַֿ֥תֿ חָלָ֖בֿ וּדְֿבָֿ֑שׁ אֶל־מְק֤וֹם הַֽכְּנַֽעֲנִי֙ וְהַ֣חִתִּ֔י וְהָֽאֱמֹרִי֙ וְהַפְּרִזִּ֔י וְהַֽחִוִּ֖י וְהַיְבֿוּסִֽי׃
[‏ט] וְעַתָּ֕הֿ הִנֵּ֛הֿ צַֽעֲקַ֥תֿ בְּנֵֽי־יִשְׂרָאֵ֖ל בָּ֣אָהֿ אֵלָ֑י וְגַֿם־רָאִ֙יתִֿי֙ אֶתֿ־הַלַּ֔חַץ אֲשֶׁ֥ר מִצְרַ֖יִם לֹֽחֲצִ֥ים אֹתָֽֿם׃
[‏י] וְעַתָּ֣הֿ לְכָ֔הֿ וְאֶֽשְׁלָֽחֲךָֿ֖ אֶל־פַּרְעֹ֑הֿ וְהוֹצֵ֛א אֶתֿ־עַמִּ֥י בְֿנֵֽי־יִשְׂרָאֵ֖ל מִמִּצְרָֽיִם׃
[‏יא] וַיֹּ֤אֿמֶר מֹשֶׁה֙ אֶל־הָ֣אֱלֹהִ֔ים מִ֣י אָנֹ֔כִֿי כִּ֥י אֵלֵ֖ךְֿ אֶל־פַּרְעֹ֑הֿ וְכִֿ֥י אוֹצִ֛יא אֶתֿ־בְּנֵ֥י יִשְׂרָאֵ֖ל מִמִּצְרָֽיִם׃
[‏יב] וַיֹּ֙אֿמֶר֙ כִּי־אֶֽהְיֶ֣הֿ עִמָּ֔ךְֿ וְזֶהֿ־לְּךָֿ֣ הָא֔וֹתֿ כִּ֥י אָֽנֹכִֿ֖י שְׁלַחְתִּ֑יךָֿ בְּהוֹצִֽיאֲךָֿ֤ אֶתֿ־הָעָם֙ מִמִּצְרַ֔יִם תַּֽעַבְֿדֿוּן֙ אֶתֿ־הָ֣אֱלֹהִ֔ים עַ֖ל הָהָ֥ר הַזֶּֽהֿ׃
[‏יג] וַיֹּ֨אֿמֶר מֹשֶׁ֜הֿ אֶל־הָֽאֱלֹהִ֗ים הִנֵּ֨הֿ אָֽנֹכִֿ֣י בָֿא֘ אֶל־בְּנֵ֣י יִשְׂרָאֵל֒ וְאָֽמַרְתִּ֣י לָהֶ֔ם אֱלֹהֵ֥י אֲבֽֿוֹתֵֿיכֶֿ֖ם שְׁלָחַ֣נִי אֲלֵיכֶֿ֑ם וְאָֽמְרוּ־לִ֣י מַהֿ־שְּׁמ֔וֹ מָ֥הֿ אֹמַ֖ר אֲלֵהֶֽם׃
[‏יד] וַיֹּ֤אֿמֶר אֱלֹהִים֙ אֶל־מֹשֶׁ֔הֿ אֶֽהְיֶ֖הֿ אֲשֶׁ֣ר אֶֽהְיֶ֑הֿ וַיֹּ֗אֿמֶר כֹּ֤הֿ תֹֿאֿמַר֙ לִבְֿנֵ֣י יִשְׂרָאֵ֔ל אֶֽהְיֶ֖הֿ שְׁלָחַ֥נִי אֲלֵיכֶֽֿם׃
[‏טו] וַיֹּאֿמֶר֩ ע֨וֹדֿ אֱלֹהִ֜ים אֶל־מֹשֶׁ֗הֿ כֹּ֣הֿ תֹֿאֿמַר֘ אֶל־בְּנֵ֣י יִשְׂרָאֵל֒ יְהֹוָ֞ה אֱלֹהֵ֣י אֲבֹֽֿתֵֿיכֶ֗ם אֱלֹהֵ֨י אַבְֿרָהָ֜ם אֱלֹהֵ֥י יִצְחָ֛ק וֵֽאֿלֹהֵ֥י יַֽעֲקֹ֖בֿ שְׁלָחַ֣נִי אֲלֵיכֶֿ֑ם זֶהֿ־שְּׁמִ֣י לְעֹלָ֔ם וְזֶ֥הֿ זִכְֿרִ֖י לְדֹֿ֥ר דֹּֽר׃
[חמישי] [‏טז] לֵ֣ךְֿ וְאָֽסַפְֿתָּ֞ אֶתֿ־זִקְנֵ֣י יִשְׂרָאֵ֗ל וְאָֽמַרְתָּ֤ אֲלֵהֶם֙ יְהֹוָ֞ה אֱלֹהֵ֤י אֲבֹֽֿתֵֿיכֶֿם֙ נִרְאָ֣הֿ אֵלַ֔י אֱלֹהֵ֧י אַבְֿרָהָ֛ם יִצְחָ֥ק וְיַֽעֲקֹ֖בֿ לֵאֿמֹ֑ר פָּקֹ֤דֿ פָּקַ֙דְֿתִּי֙ אֶתְֿכֶ֔ם וְאֶתֿ־הֶֽעָשׂ֥וּי לָכֶֿ֖ם בְּמִצְרָֽיִם׃
[‏יז] וָֽאֹמַ֗ר אַֽעֲלֶ֣הֿ אֶתְֿכֶֿם֘ מֵֽעֳנִ֣י מִצְרַיִם֒ אֶל־אֶ֤רֶץ הַֽכְּנַֽעֲנִי֙ וְהַ֣חִתִּ֔י וְהָֽאֱמֹרִי֙ וְהַפְּרִזִּ֔י וְהַֽחִוִּ֖י וְהַיְבֿוּסִ֑י אֶל־אֶ֛רֶץ זָבַֿ֥תֿ חָלָ֖בֿ וּדְֿבָֽֿשׁ׃
[‏יח] וְשָֽׁמְע֖וּ לְקֹלֶ֑ךָֿ וּבָֿאֿתָ֡ אַתָּה֩ וְזִקְנֵ֨י יִשְׂרָאֵ֜ל אֶל־מֶ֣לֶךְֿ מִצְרַ֗יִם וַֽאֲמַרְתֶּ֤ם אֵלָיו֙ יְהֹוָ֞ה אֱלֹהֵ֤י הָֽעִבְֿרִיִּים֙ נִקְרָ֣הֿ עָלֵ֔ינוּ וְעַתָּ֗הֿ נֵֽלְכָֿהֿ־נָּ֞א דֶּ֣רֶךְֿ שְׁלֹ֤שֶׁתֿ יָמִים֙ בַּמִּדְֿבָּ֔ר וְנִזְבְּחָ֖הֿ לַֽיהֹוָ֥ה אֱלֹהֵֽינוּ׃
[‏יט] וַֽאֲנִ֣י יָדַ֔עְתִּי כִּ֠י לֹֽא־יִתֵּ֥ן אֶתְֿכֶֿ֛ם מֶ֥לֶךְֿ מִצְרַ֖יִם לַֽהֲלֹ֑ךְֿ וְל֖אֺ בְּיָ֥דֿ חֲזָקָֽהֿ׃
[‏כ] וְשָֽׁלַחְתִּ֤י אֶתֿ־יָדִֿי֙ וְהִכֵּיתִֿ֣י אֶתֿ־מִצְרַ֔יִם בְּכֹֿל֙ נִפְֿלְאֹתַ֔י אֲשֶׁ֥ר אֶֽעֱשֶׂ֖הֿ בְּקִרְבּ֑וֹ וְאַֽחֲרֵי־כֵֿ֖ן יְשַׁלַּ֥ח אֶתְֿכֶֽֿם׃
[‏כא] וְנָֽתַֿתִּ֛י אֶתֿ־חֵ֥ן הָֽעָם־הַזֶּ֖הֿ בְּעֵינֵ֣י מִצְרָ֑יִם וְהָיָה֙ כִּ֣י תֵֽֿלֵכ֔וּן לֹ֥א תֵֽֿלְכֿ֖וּ רֵיקָֽם׃
[‏כב] וְשָֽׁאֲלָ֨הֿ אִשָּׁ֤הֿ מִשְּׁכֶֿנְתָּהּ֙ וּמִגָּרַ֣תֿ בֵּיתָ֔הּ כְּלֵי־כֶֿ֛סֶףֿ וּכְֿלֵ֥י זָהָ֖בֿ וּשְׂמָ‍לֹ֑תֿ וְשַׂמְתֶּ֗ם עַל־בְּנֵיכֶֿם֙ וְעַל־בְּנֹ֣תֵֿיכֶ֔ם וְנִצַּלְתֶּ֖ם אֶתֿ־מִצְרָֽיִם׃

פרק ד
[‏א] וַיַּ֤עַן מֹשֶׁה֙ וַיֹּ֔אֿמֶר וְהֵן֙ לֹֽא־יַֽאֲמִ֣ינוּ לִ֔י וְלֹ֥א יִשְׁמְע֖וּ בְּקֹלִ֑י כִּ֣י יֹֽאֿמְר֔וּ לֹֽא־נִרְאָ֥הֿ אֵלֶ֖יךָֿ יְהֹוָֽה׃
[‏ב] וַיֹּ֧אֿמֶר אֵלָ֛יו יְהֹוָ֖ה //כתיב// מַזֶּ֣הֿ // קרי// מַה־זֶּ֣ה בְֿיָדֶֿ֑ךָֿ וַיֹּ֖אֿמֶר מַטֶּֽהֿ׃
[‏ג] וַיֹּ֙אֿמֶר֙ הַשְׁלִיכֵֿ֣הוּ אַ֔רְצָהֿ וַיַּשְׁלִכֵֿ֥הוּ אַ֖רְצָהֿ וַיְהִ֣י לְנָחָ֑שׁ וַיָּ֥נָס מֹשֶׁ֖הֿ מִפָּנָֽיו׃
[‏ד] וַיֹּ֤אֿמֶר יְהֹוָה֙ אֶל־מֹשֶׁ֔הֿ שְׁלַח֙ יָֽדְֿךָ֔ וֶֽאֱחֹ֖ז בִּזְנָבֿ֑וֹ וַיִּשְׁלַ֤ח יָדֿוֹ֙ וַיַּֽחֲזֶק־בּ֔וֹ וַיְהִ֥י לְמַטֶּ֖הֿ בְּכַֿפּֽוֹ׃
[‏ה] לְמַ֣עַן יַֽאֲמִ֔ינוּ כִּֽי־נִרְאָ֥הֿ אֵלֶ֛יךָֿ יְהֹוָ֖ה אֱלֹהֵ֣י אֲבֹֿתָֿ֑ם אֱלֹהֵ֧י אַבְֿרָהָ֛ם אֱלֹהֵ֥י יִצְחָ֖ק וֵֽאֿלֹהֵ֥י יַֽעֲקֹֽבֿ׃
[‏ו] וַיֹּאֿמֶר֩ יְהֹוָ֨ה ל֜וֹ ע֗וֹדֿ הָֽבֵֿא־נָ֤א יָֽדְֿךָ֙ בְּחֵיקֶ֔ךָֿ וַיָּבֵֿ֥א יָדֿ֖וֹ בְּחֵיק֑וֹ וַיּ֣וֹצִאָ֔הּ וְהִנֵּ֥הֿ יָדֿ֖וֹ מְצֹרַ֥עַתֿ כַּשָּֽׁלֶגֿ׃
[‏ז] וַיֹּ֗אֿמֶר הָשֵׁ֤בֿ יָֽדְֿךָ֙ אֶל־חֵיקֶ֔ךָֿ וַיָּ֥שֶׁבֿ יָדֿ֖וֹ אֶל־חֵיק֑וֹ וַיּֽוֹצִאָהּ֙ מֵֽחֵיק֔וֹ וְהִנֵּהֿ־שָׁ֖בָֿהֿ כִּבְֿשָׂרֽוֹ׃
[‏ח] וְהָיָה֙ אִם־לֹ֣א יַֽאֲמִ֣ינוּ לָ֔ךְֿ וְלֹ֣א יִשְׁמְע֔וּ לְקֹ֖ל הָאֹ֣תֿ הָֽרִאֿשׁ֑וֹן וְהֶֽאֱמִ֔ינוּ לְקֹ֖ל הָאֹ֥תֿ הָאַֽחֲרֽוֹן׃
[‏ט] וְהָיָ֡הֿ אִם־לֹ֣א יַֽאֲמִ֡ינוּ גַּם֩ לִשְׁנֵ֨י הָֽאֹת֜וֹתֿ הָאֵ֗לֶּהֿ וְלֹ֤א יִשְׁמְעוּן֙ לְקֹלֶ֔ךָֿ וְלָֽקַחְתָּ֙ מִמֵּימֵ֣י הַיְאֹ֔ר וְשָֽׁפַֿכְֿתָּ֖ הַיַּבָּשָׁ֑הֿ וְהָי֤וּ הַמַּ֙יִם֙ אֲשֶׁ֣ר תִּקַּ֣ח מִן־הַיְאֹ֔ר וְהָי֥וּ לְדָֿ֖ם בַּיַּבָּֽשֶׁתֿ׃
[‏י] וַיֹּ֨אֿמֶר מֹשֶׁ֣הֿ אֶל־יְהֹוָה֘ בִּ֣י אֲדֹֿנָי֒ לֹא֩ אִ֨ישׁ דְּבָֿרִ֜ים אָנֹ֗כִֿי גַּ֤ם מִתְּמוֹל֙ גַּ֣ם מִשִּׁלְשֹׁ֔ם גַּ֛ם מֵאָ֥ז דַּבֶּרְךָֿ֖ אֶל־עַבְֿדֶּ֑ךָֿ כִּ֧י כְֿבַֿדֿ־פֶּ֛הֿ וּכְֿבַֿ֥דֿ לָשׁ֖וֹן אָנֹֽכִֿי׃
[‏יא] וַיֹּ֨אֿמֶר יְהֹוָ֜ה אֵלָ֗יו מִ֣י שָׂ֣ם פֶּה֘ לָֽאָדָֿם֒ א֚וֹ מִֽי־יָשׂ֣וּם אִלֵּ֔ם א֣וֹ חֵרֵ֔שׁ א֥וֹ פִֿקֵּ֖חַ א֣וֹ עִוֵּ֑ר הֲלֹ֥א אָֽנֹכִֿ֖י יְהֹוָֽה׃
[‏יב] וְעַתָּ֖הֿ לֵ֑ךְֿ וְאָֽנֹכִֿי֙ אֶֽהְיֶ֣הֿ עִם־פִּ֔יךָֿ וְהֽוֹרֵיתִֿ֖יךָֿ אֲשֶׁ֥ר תְּדַֿבֵּֽר׃
[‏יג] וַיֹּ֖אֿמֶר בִּ֣י אֲדֹֿנָ֑י שְֽׁלַח־נָ֖א בְּיַדֿ־תִּשְׁלָֽח׃
[‏יד] וַיִּֽחַר־אַ֨ףֿ יְהֹוָ֜ה בְּמֹשֶׁ֗הֿ וַיֹּ֙אֿמֶר֙ הֲל֨אֺ אַֽהֲרֹ֤ן אָחִ֙יךָ֙ הַלֵּוִ֔י יָדַ֕עְתִּי כִּֽי־דַֿבֵּ֥ר יְדַֿבֵּ֖ר ה֑וּא וְגַֿ֤ם הִנֵּהֿ־הוּא֙ יֹצֵ֣א לִקְרָאֿתֶ֔ךָֿ וְרָֽאֲךָֿ֖ וְשָׂמַ֥ח בְּלִבּֽוֹ׃
[‏טו] וְדִֿבַּרְתָּ֣ אֵלָ֔יו וְשַׂמְתָּ֥ אֶתֿ־הַדְּבָֿרִ֖ים בְּפִֿ֑יו וְאָֽנֹכִ֗י אֶֽהְיֶ֤הֿ עִם־פִּ֙יךָ֙ וְעִם־פִּ֔יהוּ וְהֽוֹרֵיתִֿ֣י אֶתְֿכֶ֔ם אֵ֖תֿ אֲשֶׁ֥ר תַּֽעֲשֽׂוּן׃
[‏טז] וְדִֿבֶּר־ה֥וּא לְךָֿ֖ אֶל־הָעָ֑ם וְהָ֤יָהֿ הוּא֙ יִֽהְיֶהֿ־לְּךָֿ֣ לְפֶ֔הֿ וְאַתָּ֖הֿ תִּֽהְיֶהֿ־לּ֥וֹ לֵֽאֿלֹהִֽים׃
[‏יז] וְאֶתֿ־הַמַּטֶּ֥הֿ הַזֶּ֖הֿ תִּקַּ֣ח בְּיָדֶֿ֑ךָֿ אֲשֶׁ֥ר תַּֽעֲשֶׂהֿ־בּ֖וֹ אֶתֿ־הָֽאֹתֹֽֿתֿ׃פ
[ששי] [‏יח] וַיֵּ֨לֶךְֿ מֹשֶׁ֜הֿ וַיָּ֣שָׁבֿ׀ אֶל־יֶ֣תֶֿר חֹֽתְֿנ֗וֹ וַיֹּ֤אֿמֶר לוֹ֙ אֵ֣לְכָֿהֿ נָּ֗א וְאָשׁ֙וּבָֿה֙ אֶל־אַחַ֣י אֲשֶׁר־בְּמִצְרַ֔יִם וְאֶרְאֶ֖הֿ הַֽעוֹדָֿ֣ם חַיִּ֑ים וַיֹּ֧אֿמֶר יִתְֿר֛וֹ לְמֹשֶׁ֖הֿ לֵ֥ךְֿ לְשָׁלֽוֹם׃
[‏יט] וַיֹּ֨אֿמֶר יְהֹוָ֤ה אֶל־מֹשֶׁה֙ בְּמִדְֿיָ֔ן לֵ֖ךְֿ שֻׁ֣בֿ מִצְרָ֑יִם כִּי־מֵ֙תֿוּ֙ כָּל־הָ֣אֲנָשִׁ֔ים הַֽמְבַֿקְשִׁ֖ים אֶתֿ־נַפְֿשֶֽׁךָֿ׃
[‏כ] וַיִּקַּ֨ח מֹשֶׁ֜הֿ אֶתֿ־אִשְׁתּ֣וֹ וְאֶתֿ־בָּנָ֗יו וַיַּרְכִּבֵֿם֙ עַֽל־הַֽחֲמֹ֔ר וַיָּ֖שָׁבֿ אַ֣רְצָהֿ מִצְרָ֑יִם וַיִּקַּ֥ח מֹשֶׁ֛הֿ אֶתֿ־מַטֵּ֥הֿ הָֽאֱלֹהִ֖ים בְּיָדֽֿוֹ׃
[‏כא] וַיֹּ֣אֿמֶר יְהֹוָה֘ אֶל־מֹשֶׁה֒ בְּלֶכְֿתְּךָ֙ לָשׁ֣וּבֿ מִצְרַ֔יְמָהֿ רְאֵ֗הֿ כָּל־הַמֹּֽפְֿתִֿים֙ אֲשֶׁר־שַׂ֣מְתִּי בְֿיָדֶ֔ךָֿ וַֽעֲשִׂיתָֿ֖ם לִפְֿנֵ֣י פַֿרְעֹ֑הֿ וַֽאֲנִי֙ אֲחַזֵּ֣ק אֶתֿ־לִבּ֔וֹ וְלֹ֥א יְשַׁלַּ֖ח אֶתֿ־הָעָֽם׃
[‏כב] וְאָֽמַרְתָּ֖ אֶל־פַּרְעֹ֑הֿ כֹּ֚הֿ אָמַ֣ר יְהֹוָ֔ה בְּנִ֥י בְֿכֹֿרִ֖י יִשְׂרָאֵֽל׃
[‏כג] וָֽאֹמַ֣ר אֵלֶ֗יךָֿ שַׁלַּ֤ח אֶתֿ־בְּנִי֙ וְיַ֣עַבְֿדֵ֔נִי וַתְּמָאֵ֖ן לְשַׁלְּח֑וֹ הִנֵּה֙ אָֽנֹכִֿ֣י הֹרֵ֔גֿ אֶתֿ־בִּנְךָֿ֖ בְּכֹֿרֶֽךָֿ׃
[‏כד] וַיְהִ֥י בַֿדֶּ֖רֶךְֿ בַּמָּל֑וֹן וַיִּפְֿגְּשֵׁ֣הוּ יְהֹוָ֔ה וַיְבַֿקֵּ֖שׁ הֲמִיתֽֿוֹ׃
[‏כה] וַתִּקַּ֨ח צִפֹּרָ֜הֿ צֹ֗ר וַתִּכְֿרֹת֙ אֶתֿ־עָרְלַ֣תֿ בְּנָ֔הּ וַתַּגַּ֖ע לְרַגְֿלָ֑יו וַתֹּ֕אֿמֶר כִּ֧י חֲתַֿן־דָּמִ֛ים אַתָּ֖הֿ לִֽי׃
[‏כו] וַיִּ֖רֶףֿ מִמֶּ֑נּוּ אָ֚ז אָ֣מְרָ֔הֿ חֲתַֿ֥ן דָּמִ֖ים לַמּוּלֹֽתֿ׃פ
[‏כז] וַיֹּ֤אֿמֶר יְהֹוָה֙ אֶֽל־אַֽהֲרֹ֔ן לֵ֛ךְֿ לִקְרַ֥אֿתֿ מֹשֶׁ֖הֿ הַמִּדְֿבָּ֑רָהֿ וַיֵּ֗לֶךְֿ וַֽיִּפְֿגְּשֵׁ֛הוּ בְּהַ֥ר הָֽאֱלֹהִ֖ים וַיִּֽשַּׁק־לֽוֹ׃
[‏כח] וַיַּגֵּ֤דֿ מֹשֶׁה֙ לְאַ֣הֲרֹ֔ן אֵ֛תֿ כָּל־דִּבְֿרֵ֥י יְהֹוָ֖ה אֲשֶׁ֣ר שְׁלָח֑וֹ וְאֵ֥תֿ כָּל־הָֽאֹתֹֿ֖תֿ אֲשֶׁ֥ר צִוָּֽהוּ׃
[‏כט] וַיֵּ֥לֶךְֿ מֹשֶׁ֖הֿ וְאַֽהֲרֹ֑ן וַיַּ֣אַסְפ֔וּ אֶתֿ־כָּל־זִקְנֵ֖י בְּנֵ֥י יִשְׂרָאֵֽל׃
[‏ל] וַיְדַֿבֵּ֣ר אַֽהֲרֹ֔ן אֵ֚תֿ כָּל־הַדְּבָֿרִ֔ים אֲשֶׁר־דִּבֶּ֥ר יְהֹוָ֖ה אֶל־מֹשֶׁ֑הֿ וַיַּ֥עַשׂ הָֽאֹתֹֿ֖תֿ לְעֵינֵ֥י הָעָֽם׃
[‏לא] ‍ֽוַיַּֽאֲמֵ֖ן הָעָ֑ם ‍ֽוַיִּשְׁמְע֡וּ כִּֽי־פָֿקַ֨דֿ יְהֹוָ֜ה אֶתֿ־בְּנֵ֣י יִשְׂרָאֵ֗ל וְכִֿ֤י רָאָה֙ אֶתֿ־עָנְיָ֔ם וַֽיִּקְּדֿ֖וּ וַיִּֽשְׁתַּֽחֲוֽוּ׃

פרק ה
[שביעי] [‏א] וְאַחַ֗ר בָּ֚אוּ מֹשֶׁ֣הֿ וְאַֽהֲרֹ֔ן וַיֹּֽאֿמְר֖וּ אֶל־פַּרְעֹ֑הֿ כֹּֽהֿ־אָמַ֤ר יְהֹוָה֙ אֱלֹהֵ֣י יִשְׂרָאֵ֔ל שַׁלַּח֙ אֶתֿ־עַמִּ֔י וְיָחֹ֥גּוּ לִ֖י בַּמִּדְֿבָּֽר׃
[‏ב] וַיֹּ֣אֿמֶר פַּרְעֹ֔הֿ מִ֤י יְהֹוָה֙ אֲשֶׁ֣ר אֶשְׁמַ֣ע בְּקֹל֔וֹ לְשַׁלַּ֖ח אֶתֿ־יִשְׂרָאֵ֑ל לֹ֤א יָדַ֙עְתִּי֙ אֶתֿ־יְהֹוָ֔ה וְגַֿ֥ם אֶתֿ־יִשְׂרָאֵ֖ל לֹ֥א אֲשַׁלֵּֽחַ׃
[‏ג] וַיֹּ֣אֿמְר֔וּ אֱלֹהֵ֥י הָֽעִבְֿרִ֖ים נִקְרָ֣א עָלֵ֑ינוּ נֵ֣לְכָֿהֿ נָּ֡א דֶּרֶךְ֩ שְׁלֹ֨שֶׁתֿ יָמִ֜ים בַּמִּדְֿבָּ֗ר וְנִזְבְּחָה֙ לַֽיהֹוָ֣ה אֱלֹהֵ֔ינוּ פֶּ֨ן־יִפְֿגָּעֵ֔נוּ בַּדֶּ֖בֶֿר א֥וֹ בֶֿחָֽרֶבֿ׃
[‏ד] וַיֹּ֤אֿמֶר אֲלֵהֶם֙ מֶ֣לֶךְֿ מִצְרַ֔יִם לָ֚מָּהֿ מֹשֶׁ֣הֿ וְאַֽהֲרֹ֔ן תַּפְֿרִ֥יעוּ אֶתֿ־הָעָ֖ם מִֽמַּֽעֲשָׂ֑יו לְכֿ֖וּ לְסִבְֿלֹֽתֵֿיכֶֽֿם׃
[‏ה] וַיֹּ֣אֿמֶר פַּרְעֹ֔הֿ הֵן־רַבִּ֥ים עַתָּ֖הֿ עַ֣ם הָאָ֑רֶץ וְהִשְׁבַּתֶּ֥ם אֹתָֿ֖ם מִסִּבְֿלֹתָֽֿם׃
[‏ו] וַיְצַ֥ו פַּרְעֹ֖הֿ בַּיּ֣וֹם הַה֑וּא אֶתֿ־הַנֹּֽגְֿשִׂ֣ים בָּעָ֔ם וְאֶתֿ־שֹֽׁטְרָ֖יו לֵאֿמֹֽר׃
[‏ז] לֹ֣א תֹֽֿאֿסִפ֞וּן לָתֵ֨תֿ תֶּ֧בֶֿן לָעָ֛ם לִלְבֹּ֥ן הַלְּבֵֿנִ֖ים כִּתְֿמ֣וֹל שִׁלְשֹׁ֑ם הֵ֚ם יֵ֣לְכ֔וּ וְקֹֽשְׁשׁ֥וּ לָהֶ֖ם תֶּֽבֶֿן׃
[‏ח] וְאֶתֿ־מַתְֿכֹּ֨נֶתֿ הַלְּבֵֿנִ֜ים אֲשֶׁ֣ר הֵם֩ עֹשִׂ֨ים תְּמ֤וֹל שִׁלְשֹׁם֙ תָּשִׂ֣ימוּ עֲלֵיהֶ֔ם לֹ֥א תִֿגְֿרְע֖וּ מִמֶּ֑נּוּ כִּֽי־נִרְפִּ֣ים הֵ֔ם עַל־כֵּ֗ן הֵ֤ם צֹֽעֲקִים֙ לֵאֿמֹ֔ר נֵֽלְכָֿ֖הֿ נִזְבְּחָ֥הֿ לֵֽאֿלֹהֵֽינוּ׃
[‏ט] תִּכְֿבַּ֧דֿ הָֽעֲבֹֿדָֿ֛הֿ עַל־הָֽאֲנָשִׁ֖ים וְיַֽעֲשׂוּ־בָֿ֑הּ וְאַל־יִשְׁע֖וּ בְּדִֿבְֿרֵי־שָֽׁקֶר׃
[‏י] וַיֵּ֨צְא֜וּ נֹֽגְֿשֵׂ֤י הָעָם֙ וְשֹׁ֣טְרָ֔יו וַיֹּֽאֿמְר֥וּ אֶל־הָעָ֖ם לֵאֿמֹ֑ר כֹּ֚הֿ אָמַ֣ר פַּרְעֹ֔הֿ אֵינֶ֛נִּי נֹתֵֿ֥ן לָכֶֿ֖ם תֶּֽבֶֿן׃
[‏יא] אַתֶּ֗ם לְכ֨וּ קְח֤וּ לָכֶֿם֙ תֶּ֔בֶֿן מֵֽאֲשֶׁ֖ר תִּמְצָ֑אוּ כִּ֣י אֵ֥ין נִגְֿרָ֛ע מֵֽעֲבֹֽֿדַֿתְֿכֶֿ֖ם דָּבָֽֿר׃
[‏יב] וַיָּ֥פֶֿץ הָעָ֖ם בְּכָֿל־אֶ֣רֶץ מִצְרָ֑יִם לְקֹשֵׁ֥שׁ קַ֖שׁ לַתֶּֽבֶֿן׃
[‏יג] וְהַנֹּֽגְֿשִׂ֖ים אָצִ֣ים לֵאֿמֹ֑ר כַּלּ֤וּ מַֽעֲשֵׂיכֶֿם֙ דְּבַֿר־י֣וֹם בְּיוֹמ֔וֹ כַּֽאֲשֶׁ֖ר בִּֽהְי֥וֹתֿ הַתֶּֽבֶֿן׃
[‏יד] וַיֻּכּ֗וּ שֹֽׁטְרֵי֙ בְּנֵ֣י יִשְׂרָאֵ֔ל אֲשֶׁר־שָׂ֣מוּ עֲלֵהֶ֔ם נֹֽגְֿשֵׂ֥י פַֿרְעֹ֖הֿ לֵאֿמֹ֑ר מַדּ֡וּעַ לֹא֩ כִֿלִּיתֶ֨ם חָקְכֶֿ֤ם לִלְבֹּן֙ כִּתְֿמ֣וֹל שִׁלְשֹׁ֔ם גַּם־תְּמ֖וֹל גַּם־הַיּֽוֹם׃
[‏טו] וַיָּבֹ֗אוּ שֹֽׁטְרֵי֙ בְּנֵ֣י יִשְׂרָאֵ֔ל וַיִּצְעֲק֥וּ אֶל־פַּרְעֹ֖הֿ לֵאֿמֹ֑ר לָ֧מָּהֿ תַֽֿעֲשֶׂ֦הֿ כֹֿ֖הֿ לַֽעֲבָֿדֶֽֿיךָֿ׃
[‏טז] תֶּ֗בֶֿן אֵ֤ין נִתָּן֙ לַֽעֲבָֿדֶ֔יךָֿ וּלְבֵֿנִ֛ים אֹֽמְרִ֥ים לָ֖נוּ עֲשׂ֑וּ וְהִנֵּ֧הֿ עֲבָֿדֶֿ֛יךָֿ מֻכִּ֖ים וְחָטָ֥אֿתֿ‌ עַמֶּֽךָֿ׃
[‏יז] וַיֹּ֛אֿמֶר נִרְפִּ֥ים אַתֶּ֖ם נִרְפִּ֑ים עַל־כֵּן֙ אַתֶּ֣ם אֹֽמְרִ֔ים נֵֽלְכָֿ֖הֿ נִזְבְּחָ֥הֿ לַֽיהֹוָֽה׃
[‏יח] וְעַתָּה֙ לְכֿ֣וּ עִבְֿד֔וּ וְתֶֿ֖בֶֿן לֹֽא־יִנָּתֵֿ֣ן לָכֶֿ֑ם וְתֹֿ֥כֶֿן לְבֵֿנִ֖ים תִּתֵּֽנוּ׃
[‏יט] וַיִּרְא֞וּ שֹֽׁטְרֵ֧י בְֿנֵֽי־יִשְׂרָאֵ֛ל אֹתָֿ֖ם בְּרָ֣ע לֵאֿמֹ֑ר לֹֽא־תִֿגְֿרְע֥וּ מִלִּבְֿנֵיכֶֿ֖ם דְּבַֿר־י֥וֹם בְּיוֹמֽוֹ׃
[‏כ] וַֽיִּפְֿגְּעוּ֙ אֶתֿ־מֹשֶׁ֣הֿ וְאֶֽתֿ־אַֽהֲרֹ֔ן נִצָּבִֿ֖ים לִקְרָאֿתָֿ֑ם בְּצֵאֿתָֿ֖ם מֵאֵ֥תֿ פַּרְעֹֽהֿ׃
[‏כא] וַיֹּֽאֿמְר֣וּ אֲלֵהֶ֔ם יֵ֧רֶא יְהֹוָ֛ה עֲלֵיכֶֿ֖ם וְיִשְׁפֹּ֑ט אֲשֶׁ֧ר הִבְֿאַשְׁתֶּ֣ם אֶתֿ־רֵיחֵ֗נוּ בְּעֵינֵ֤י פַֿרְעֹה֙ וּבְֿעֵינֵ֣י עֲבָֿדָ֔יו לָֽתֶֿתֿ־חֶ֥רֶבֿ בְּיָדָֿ֖ם לְהָרְגֵֽֿנוּ׃
[מפטיר] [‏כב] וַיָּ֧שָׁבֿ מֹשֶׁ֛הֿ אֶל־יְהֹוָ֖ה וַיֹּאֿמַ֑ר אֲדֹֿנָ֗י לָמָ֤הֿ הֲרֵעֹ֙תָֿה֙ לָעָ֣ם הַזֶּ֔הֿ לָ֥מָּהֿ זֶּ֖הֿ שְׁלַחְתָּֽנִי׃
[‏כג] וּמֵאָ֞ז בָּ֤אֿתִֿי אֶל־פַּרְעֹה֙ לְדַֿבֵּ֣ר בִּשְׁמֶ֔ךָֿ הֵרַ֖ע לָעָ֣ם הַזֶּ֑הֿ וְהַצֵּ֥ל לֹֽא־הִצַּ֖לְתָּ אֶתֿ־עַמֶּֽךָֿ׃

פרק ו
[‏א] וַיֹּ֤אֿמֶר יְהֹוָה֙ אֶל־מֹשֶׁ֔הֿ עַתָּ֣הֿ תִֿרְאֶ֔הֿ אֲשֶׁ֥ר אֶֽעֱשֶׂ֖הֿ לְפַֿרְעֹ֑הֿ כִּ֣י בְֿיָ֤דֿ חֲזָקָה֙ יְשַׁלְּחֵ֔ם וּבְֿיָ֣דֿ חֲזָקָ֔הֿ יְגָֽֿרְשֵׁ֖ם מֵֽאַרְצֽוֹ׃ס
‏{פרשת וארא}[‏ב] וַיְדַֿבֵּ֥ר אֱלֹהִ֖ים אֶל־מֹשֶׁ֑הֿ וַיֹּ֥אֿמֶר אֵלָ֖יו אֲנִ֥י יְהֹוָֽה׃
[‏ג] וָֽאֵרָ֗א אֶל־אַבְֿרָהָ֛ם אֶל־יִצְחָ֥ק וְאֶֽל־יַֽעֲקֹ֖בֿ בְּאֵ֣ל שַׁדָּ֑י וּשְׁמִ֣י יְהֹוָ֔ה לֹ֥א נוֹדַֿ֖עְתִּי לָהֶֽם׃
[‏ד] וְגַ֨ם הֲקִמֹ֤תִֿי אֶתֿ־בְּרִיתִֿי֙ אִתָּ֔ם לָתֵֿ֥תֿ לָהֶ֖ם אֶתֿ־אֶ֣רֶץ כְּנָ֑עַן אֵ֛תֿ אֶ֥רֶץ מְגֻֽֿרֵיהֶ֖ם אֲשֶׁר־גָּ֥רוּ בָֽֿהּ׃
[‏ה] וְגַֿ֣ם׀ אֲנִ֣י שָׁמַ֗עְתִּי אֶֽתֿ־נַֽאֲקַת֙ בְּנֵ֣י יִשְׂרָאֵ֔ל אֲשֶׁ֥ר מִצְרַ֖יִם מַֽעֲבִֿדִֿ֣ים אֹתָֿ֑ם וָֽאֶזְכֹּ֖ר אֶתֿ־בְּרִיתִֽֿי׃
[‏ו] לָכֵ֞ן אֱמֹ֥ר לִבְֿנֵֽי־יִשְׂרָאֵל֘ אֲנִ֣י יְהֹוָה֒ וְהֽוֹצֵאֿתִֿ֣י אֶתְֿכֶ֗ם מִתַּ֙חַת֙ סִבְֿלֹ֣תֿ מִצְרַ֔יִם וְהִצַּלְתִּ֥י אֶתְֿכֶֿ֖ם מֵֽעֲבֹֽֿדָֿתָֿ֑ם וְגָֽֿאַלְתִּ֤י אֶתְֿכֶֿם֙ בִּזְר֣וֹעַ נְטוּיָ֔הֿ וּבִֿשְׁפָֿטִ֖ים גְּדֹֿלִֽים׃
[‏ז] וְלָֽקַחְתִּ֨י אֶתְֿכֶֿ֥ם לִי֙ לְעָ֔ם וְהָיִ֥יתִֿי לָכֶֿ֖ם לֵֽאֿלֹהִ֑ים וִֽידַֿעְתֶּ֗ם כִּ֣י אֲנִ֤י יְהֹוָה֙ אֱלֹ֣הֵיכֶ֔ם הַמּוֹצִ֣יא אֶתְֿכֶ֔ם מִתַּ֖חַתֿ סִבְֿל֥וֹתֿ מִצְרָֽיִם׃
[‏ח] וְהֵֽבֵֿאֿתִֿ֤י אֶתְֿכֶֿם֙ אֶל־הָאָ֔רֶץ אֲשֶׁ֤ר נָשָׂ֙אֿתִֿי֙ אֶתֿ־יָדִ֔י לָתֵֿ֣תֿ אֹתָ֔הּ לְאַבְֿרָהָ֥ם לְיִצְחָ֖ק וּֽלְיַֽעֲקֹ֑בֿ וְנָֽתַֿתִּ֨י אֹתָֿ֥הּ לָכֶֿ֛ם מֽוֹרָשָׁ֖הֿ אֲנִ֥י יְהֹוָֽה׃
[‏ט] וַיְדַֿבֵּ֥ר מֹשֶׁ֛הֿ כֵּ֖ן אֶל־בְּנֵ֣י יִשְׂרָאֵ֑ל וְלֹ֤א שָֽׁמְעוּ֙ אֶל־מֹשֶׁ֔הֿ מִקֹּ֣צֶר ר֔וּחַ וּמֵֽעֲבֹֿדָֿ֖הֿ קָשָֽׁהֿ׃פ
[‏י] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יא] בֹּ֣א דַֿבֵּ֔ר אֶל־פַּרְעֹ֖הֿ מֶ֣לֶךְֿ מִצְרָ֑יִם וִֽישַׁלַּ֥ח אֶתֿ־בְּנֵֽי־יִשְׂרָאֵ֖ל מֵֽאַרְצֽוֹ׃
[‏יב] וַיְדַֿבֵּ֣ר מֹשֶׁ֔הֿ לִפְֿנֵ֥י יְהֹוָ֖ה לֵאֿמֹ֑ר הֵ֤ן בְּנֵֽי־יִשְׂרָאֵל֙ לֹא־שָֽׁמְע֣וּ אֵלַ֔י וְאֵיךְ֙ יִשְׁמָעֵ֣נִי פַֿרְעֹ֔הֿ וַֽאֲנִ֖י עֲרַ֥ל שְׂפָֿתָֽֿיִם׃פ
[‏יג] וַיְדַֿבֵּ֣ר יְהֹוָה֘ אֶל־מֹשֶׁ֣הֿ וְאֶֽל־אַֽהֲרֹן֒ וַיְצַוֵּם֙ אֶל־בְּנֵ֣י יִשְׂרָאֵ֔ל וְאֶל־פַּרְעֹ֖הֿ מֶ֣לֶךְֿ מִצְרָ֑יִם לְהוֹצִ֥יא אֶתֿ־בְּנֵֽי־יִשְׂרָאֵ֖ל מֵאֶ֥רֶץ מִצְרָֽיִם׃ס
[שני] [‏יד] אֵ֖לֶּהֿ רָאֿשֵׁ֣י בֵֽֿיתֿ־אֲבֹֿתָֿ֑ם בְּנֵ֨י רְאוּבֵ֜ן בְּכֹֿ֣ר יִשְׂרָאֵ֗ל חֲנ֤וֹךְֿ וּפַֿלּוּא֙ חֶצְרֹ֣ן וְכַֿרְמִ֔י אֵ֖לֶּהֿ מִשְׁפְּחֹ֥תֿ רְאוּבֵֽֿן׃
[‏טו] וּבְֿנֵ֣י שִׁמְע֗וֹן יְמוּאֵ֨ל וְיָמִ֤ין וְאֹ֙הַד֙ וְיָכִֿ֣ין וְצֹ֔חַר וְשָׁא֖וּל בֶּן־הַֽכְּנַֽעֲנִ֑יתֿ אֵ֖לֶּהֿ מִשְׁפְּחֹ֥תֿ שִׁמְעֽוֹן׃
[‏טז] וְאֵ֨לֶּהֿ שְׁמ֤וֹתֿ בְּנֵֽי־לֵוִי֙ לְתֹֿ֣לְדֹֿתָ֔ם גֵּֽרְשׁ֕וֹן וּקְהָ֖תֿ וּמְרָרִ֑י וּשְׁנֵי֙ חַיֵּ֣י לֵוִ֔י שֶׁ֧בַֿע וּשְׁלֹשִׁ֛ים וּמְאַ֖תֿ שָׁנָֽהֿ׃
[‏יז] בְּנֵ֥י גֵֽֿרְשׁ֛וֹן לִבְֿנִ֥י וְשִׁמְעִ֖י לְמִשְׁפְּחֹתָֽֿם׃
[‏יח] וּבְֿנֵ֣י קְהָ֔תֿ עַמְרָ֣ם וְיִצְהָ֔ר וְחֶבְֿר֖וֹן וְעֻזִּיאֵ֑ל וּשְׁנֵי֙ חַיֵּ֣י קְהָ֔תֿ שָׁלֹ֧שׁ וּשְׁלֹשִׁ֛ים וּמְאַ֖תֿ שָׁנָֽהֿ׃
[‏יט] וּבְֿנֵ֥י מְרָרִ֖י מַחְלִ֣י וּמוּשִׁ֑י אֵ֛לֶּהֿ מִשְׁפְּחֹ֥תֿ הַלֵּוִ֖י לְתֹֽֿלְדֹֿתָֽֿם׃
[‏כ] וַיִּקַּ֨ח עַמְרָ֜ם אֶתֿ־יוֹכֶֿ֤בֶֿדֿ דֹּֽדָֿתֿוֹ֙ ל֣וֹ לְאִשָּׁ֔הֿ וַתֵּ֣לֶדֿ ל֔וֹ אֶֽתֿ־אַֽהֲרֹ֖ן וְאֶתֿ־מֹשֶׁ֑הֿ וּשְׁנֵי֙ חַיֵּ֣י עַמְרָ֔ם שֶׁ֧בַֿע וּשְׁלֹשִׁ֛ים וּמְאַ֖תֿ שָׁנָֽהֿ׃
[‏כא] וּבְֿנֵ֖י יִצְהָ֑ר קֹ֥רַח וָנֶ֖פֶֿגֿ וְזִכְֿרִֽי׃
[‏כב] וּבְֿנֵ֖י עֻזִּיאֵ֑ל מִֽישָׁאֵ֥ל וְאֶלְצָפָֿ֖ן וְסִתְֿרִֽי׃
[‏כג] וַיִּקַּ֨ח אַֽהֲרֹ֜ן אֶתֿ־אֱלִישֶׁ֧בַֿע בַּתֿ־עַמִּֽינָדָֿ֛בֿ אֲח֥וֹתֿ נַחְשׁ֖וֹן ל֣וֹ לְאִשָּׁ֑הֿ וַתֵּ֣לֶדֿ ל֗וֹ אֶתֿ־נָדָֿב֙ וְאֶתֿ־אֲבִֿיה֔וּא אֶתֿ־אֶלְעָזָ֖ר וְאֶתֿ־אִֽיתָֿמָֽר׃
[‏כד] וּבְֿנֵ֣י קֹ֔רַח אַסִּ֥יר וְאֶלְקָנָ֖הֿ וַֽאֲבִֽֿיאָסָ֑ףֿ אֵ֖לֶּהֿ מִשְׁפְּחֹ֥תֿ הַקָּרְחִֽי׃
[‏כה] וְאֶלְעָזָ֨ר בֶּֽן־אַֽהֲרֹ֜ן לָֽקַח־ל֨וֹ מִבְּנ֤וֹתֿ פּֽוּטִיאֵל֙ ל֣וֹ לְאִשָּׁ֔הֿ וַתֵּ֥לֶדֿ ל֖וֹ אֶתֿ־פִּֽינְחָ֑ס אֵ֗לֶּהֿ רָאֿשֵׁ֛י אֲבֿ֥וֹתֿ הַֽלְוִיִּ֖ם לְמִשְׁפְּחֹתָֽֿם׃
[‏כו] ה֥וּא אַֽהֲרֹ֖ן וּמֹשֶׁ֑הֿ אֲשֶׁ֨ר אָמַ֤ר יְהֹוָה֙ לָהֶ֔ם הוֹצִ֜יאוּ אֶתֿ־בְּנֵ֧י יִשְׂרָאֵ֛ל מֵאֶ֥רֶץ מִצְרַ֖יִם עַל־צִבְֿאֹתָֽֿם׃
[‏כז] הֵ֗ם הַֽמְדַֿבְּרִים֙ אֶל־פַּרְעֹ֣הֿ מֶֽלֶךְֿ־מִצְרַ֔יִם לְהוֹצִ֥יא אֶתֿ־בְּנֵֽי־יִשְׂרָאֵ֖ל מִמִּצְרָ֑יִם ה֥וּא מֹשֶׁ֖הֿ וְאַֽהֲרֹֽן׃
[‏כח] וַיְהִ֗י בְּי֨וֹם דִּבֶּ֧ר יְהֹוָ֛ה אֶל־מֹשֶׁ֖הֿ בְּאֶ֥רֶץ מִצְרָֽיִם׃ס
[שלישי] [‏כט] וַיְדַֿבֵּ֧ר יְהֹוָ֛ה אֶל־מֹשֶׁ֥הֿ לֵּאֿמֹ֖ר אֲנִ֣י יְהֹוָ֑ה דַּבֵּ֗ר אֶל־פַּרְעֹה֙ מֶ֣לֶךְֿ מִצְרַ֔יִם אֵ֛תֿ כָּל־אֲשֶׁ֥ר אֲנִ֖י דֹּבֵֿ֥ר אֵלֶֽיךָֿ׃
[‏ל] וַיֹּ֥אֿמֶר מֹשֶׁ֖הֿ לִפְֿנֵ֣י יְהֹוָ֑ה הֵ֤ן אֲנִי֙ עֲרַ֣ל שְׂפָֿתַ֔יִם וְאֵ֕יךְֿ יִשְׁמַ֥ע אֵלַ֖י פַּרְעֹֽהֿ׃פ

פרק ז
[‏א] וַיֹּ֤אֿמֶר יְהֹוָה֙ אֶל־מֹשֶׁ֔הֿ רְאֵ֛הֿ נְתַֿתִּ֥יךָֿ אֱלֹהִ֖ים לְפַֿרְעֹ֑הֿ וְאַֽהֲרֹ֥ן אָחִ֖יךָֿ יִֽהְיֶ֥הֿ נְבִֿיאֶֽךָֿ׃
[‏ב] אַתָּ֣הֿ תְֿדַֿבֵּ֔ר אֵ֖תֿ כָּל־אֲשֶׁ֣ר אֲצַוֶּ֑ךָּ וְאַֽהֲרֹ֤ן אָחִ֙יךָ֙ יְדַֿבֵּ֣ר אֶל־פַּרְעֹ֔הֿ וְשִׁלַּ֥ח אֶתֿ־בְּנֵֽי־יִשְׂרָאֵ֖ל מֵֽאַרְצֽוֹ׃
[‏ג] וַֽאֲנִ֥י אַקְשֶׁ֖הֿ אֶתֿ־לֵ֣בֿ פַּרְעֹ֑הֿ וְהִרְבֵּיתִֿ֧י אֶתֿ־אֹֽתֹֿתַֿ֛י וְאֶתֿ־מֽוֹפְֿתַֿ֖י בְּאֶ֥רֶץ מִצְרָֽיִם׃
[‏ד] וְלֹֽא־יִשְׁמַ֤ע אֲלֵכֶֿם֙ פַּרְעֹ֔הֿ וְנָֽתַֿתִּ֥י אֶתֿ־יָדִֿ֖י בְּמִצְרָ֑יִם וְהֽוֹצֵאֿתִ֨י אֶתֿ־צִבְֿאֹתַ֜י אֶתֿ־עַמִּ֤י בְֿנֵֽי־יִשְׂרָאֵל֙ מֵאֶ֣רֶץ מִצְרַ֔יִם בִּשְׁפָֿטִ֖ים גְּדֹֿלִֽים׃
[‏ה] וְיָֽדְֿע֤וּ מִצְרַ֙יִם֙ כִּֽי־אֲנִ֣י יְהֹוָ֔ה בִּנְטֹתִֿ֥י אֶתֿ־יָדִֿ֖י עַל־מִצְרָ֑יִם וְהֽוֹצֵאֿתִֿ֥י אֶתֿ־בְּנֵֽי־יִשְׂרָאֵ֖ל מִתּוֹכָֽֿם׃
[‏ו] וַיַּ֥עַשׂ מֹשֶׁ֖הֿ וְאַֽהֲרֹ֑ן כַּֽאֲשֶׁ֨ר צִוָּ֧הֿ יְהֹוָ֛ה אֹתָֿ֖ם כֵּ֥ן עָשֽׂוּ׃
[‏ז] וּמֹשֶׁה֙ בֶּן־שְׁמֹנִ֣ים שָׁנָ֔הֿ וְאַ֣הֲרֹ֔ן בֶּן־שָׁלֹ֥שׁ וּשְׁמֹנִ֖ים שָׁנָ֑הֿ בְּדַֿבְּרָ֖ם אֶל־פַּרְעֹֽהֿ׃פ
[רביעי] [‏ח] וַיֹּ֣אֿמֶר יְהֹוָ֔ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹֽר׃
[‏ט] כִּי֩ יְדַֿבֵּ֨ר אֲלֵכֶֿ֤ם פַּרְעֹה֙ לֵאֿמֹ֔ר תְּנ֥וּ לָכֶֿ֖ם מוֹפֵֿ֑תֿ וְאָֽמַרְתָּ֣ אֶֽל־אַֽהֲרֹ֗ן קַ֧ח אֶֽתֿ־מַטְּךָֿ֛ וְהַשְׁלֵ֥ךְֿ לִפְֿנֵֽי־פַֿרְעֹ֖הֿ יְהִ֥י לְתַֿנִּֽין׃
[‏י] וַיָּבֹ֨א מֹשֶׁ֤הֿ וְאַֽהֲרֹן֙ אֶל־פַּרְעֹ֔הֿ וַיַּ֣עֲשׂוּ כֵ֔ן כַּֽאֲשֶׁ֖ר צִוָּ֣הֿ יְהֹוָ֑ה וַיַּשְׁלֵ֨ךְֿ אַֽהֲרֹ֜ן אֶתֿ־מַטֵּ֗הוּ לִפְֿנֵ֥י פַֿרְעֹ֛הֿ וְלִפְֿנֵ֥י עֲבָֿדָֿ֖יו וַיְהִ֥י לְתַֿנִּֽין׃
[‏יא] וַיִּקְרָא֙ גַּם־פַּרְעֹ֔הֿ לַֽחֲכָֿמִ֖ים וְלַֽמְכַֿשְּׁפִֿ֑ים וַיַּֽעֲשׂ֨וּ גַֿם־הֵ֜ם חַרְטֻמֵּ֥י מִצְרַ֛יִם בְּלַֽהֲטֵיהֶ֖ם כֵּֽן׃
[‏יב] וַיַּשְׁלִ֙יכֿוּ֙ אִ֣ישׁ מַטֵּ֔הוּ וַיִּֽהְי֖וּ לְתַֿנִּינִ֑ם וַיִּבְֿלַ֥ע מַטֵּֽהֿ־אַֽהֲרֹ֖ן אֶתֿ־מַטֹּתָֽֿם׃
[‏יג] וַיֶּֽחֱזַק֙ לֵ֣בֿ פַּרְעֹ֔הֿ וְלֹ֥א שָׁמַ֖ע אֲלֵהֶ֑ם כַּֽאֲשֶׁ֖ר דִּבֶּ֥ר יְהֹוָֽה׃ס
[‏יד] וַיֹּ֤אֿמֶר יְהֹוָה֙ אֶל־מֹשֶׁ֔הֿ כָּבֵֿ֖דֿ לֵ֣בֿ פַּרְעֹ֑הֿ מֵאֵ֖ן לְשַׁלַּ֥ח הָעָֽם׃
[‏טו] לֵ֣ךְֿ אֶל־פַּרְעֹ֞הֿ בַּבֹּ֗קֶר הִנֵּה֙ יֹצֵ֣א הַמַּ֔יְמָהֿ וְנִצַּבְֿתָּ֥ לִקְרָאֿתֿ֖וֹ עַל־שְׂפַֿ֣תֿ הַיְאֹ֑ר וְהַמַּטֶּ֛הֿ אֲשֶׁר־נֶהְפַּ֥ךְֿ לְנָחָ֖שׁ תִּקַּ֥ח בְּיָדֶֽֿךָֿ׃
[‏טז] וְאָֽמַרְתָּ֣ אֵלָ֗יו יְהֹוָ֞ה אֱלֹהֵ֤י הָֽעִבְֿרִים֙ שְׁלָחַ֤נִי אֵלֶ֙יךָ֙ לֵאֿמֹ֔ר שַׁלַּח֙ אֶתֿ־עַמִּ֔י וְיַֽעַבְֿדֻֿ֖נִי בַּמִּדְֿבָּ֑ר וְהִנֵּ֥הֿ לֹֽא־שָׁמַ֖עְתָּ עַדֿ־כֹּֽהֿ׃
[‏יז] כֹּ֚הֿ אָמַ֣ר יְהֹוָ֔ה בְּזֹ֣אֿתֿ תֵּדַ֔ע כִּ֖י אֲנִ֣י יְהֹוָ֑ה הִנֵּ֨הֿ אָֽנֹכִ֜י מַכֶּ֣הֿ׀ בַּמַּטֶּ֣הֿ אֲשֶׁר־בְּיָדִ֗י עַל־הַמַּ֛יִם אֲשֶׁ֥ר בַּיְאֹ֖ר וְנֶֽהֶפְֿכֿ֥וּ לְדָֽֿם׃
[‏יח] וְהַדָּגָֿ֧הֿ אֲשֶׁר־בַּיְאֹ֛ר תָּמ֖וּתֿ וּבָֿאַ֣שׁ הַיְאֹ֑ר וְנִלְא֣וּ מִצְרַ֔יִם לִשְׁתּ֥וֹתֿ מַ֖יִם מִן־הַיְאֹֽר׃ס
[‏יט] וַיֹּ֨אֿמֶר יְהֹוָ֜ה אֶל־מֹשֶׁ֗הֿ אֱמֹ֣ר אֶֽל־אַֽהֲרֹ֡ן קַ֣ח מַטְּךָֿ֣ וּנְטֵֽהֿ־יָֽדְֿךָ֩ עַל־מֵימֵ֨י מִצְרַ֜יִם עַֽל־נַֽהֲרֹתָֿ֣ם׀ עַל־יְאֹֽרֵיהֶ֣ם וְעַל־אַגְֿמֵיהֶ֗ם וְעַ֛ל כָּל־מִקְוֵ֥הֿ מֵֽימֵיהֶ֖ם וְיִֽהְיוּ־דָֿ֑ם וְהָ֤יָהֿ דָֿם֙ בְּכָֿל־אֶ֣רֶץ מִצְרַ֔יִם וּבָֽֿעֵצִ֖ים וּבָֽֿאֲבָֿנִֽים׃
[‏כ] וַיַּֽעֲשׂוּ־כֵֿן֩ מֹשֶׁ֨הֿ וְאַֽהֲרֹ֜ן כַּֽאֲשֶׁ֣ר׀ צִוָּ֣הֿ יְהֹוָ֗ה וַיָּ֤רֶם בַּמַּטֶּה֙ וַיַּ֤ךְֿ אֶתֿ־הַמַּ֙יִם֙ אֲשֶׁ֣ר בַּיְאֹ֔ר לְעֵינֵ֣י פַֿרְעֹ֔הֿ וּלְעֵינֵ֖י עֲבָֿדָֿ֑יו וַיֵּהָֽפְֿכֿ֛וּ כָּל־הַמַּ֥יִם אֲשֶׁר־בַּיְאֹ֖ר לְדָֽֿם׃
[‏כא] וְהַדָּגָ֨הֿ אֲשֶׁר־בַּיְאֹ֥ר מֵ֙תָֿה֙ וַיִּבְֿאַ֣שׁ הַיְאֹ֔ר וְלֹא־יָֽכְֿל֣וּ מִצְרַ֔יִם לִשְׁתּ֥וֹתֿ מַ֖יִם מִן־הַיְאֹ֑ר וַיְהִ֥י הַדָּ֖ם בְּכָֿל־אֶ֥רֶץ מִצְרָֽיִם׃
[‏כב] וַיַּֽעֲשׂוּ־כֵֿ֛ן חַרְטֻמֵּ֥י מִצְרַ֖יִם בְּלָֽטֵיהֶ֑ם וַיֶּֽחֱזַ֤ק לֵֽבֿ־פַּרְעֹה֙ וְלֹֽא־שָׁמַ֣ע אֲלֵהֶ֔ם כַּֽאֲשֶׁ֖ר דִּבֶּ֥ר יְהֹוָֽה׃
[‏כג] וַיִּ֣פֶֿן פַּרְעֹ֔הֿ וַיָּבֹֿ֖א אֶל־בֵּיתֿ֑וֹ וְלֹא־שָׁ֥תֿ לִבּ֖וֹ גַּם־לָזֹֽאֿתֿ׃
[‏כד] וַיַּחְפְּר֧וּ כָֿל־מִצְרַ֛יִם סְבִֿיבֹֿ֥תֿ הַיְאֹ֖ר מַ֣יִם לִשְׁתּ֑וֹתֿ כִּ֣י לֹ֤א יָֽכְֿלוּ֙ לִשְׁתֹּ֔תֿ מִמֵּימֵ֖י הַיְאֹֽר׃
[‏כה] וַיִּמָּלֵ֖א שִׁבְֿעַ֣תֿ יָמִ֑ים אַֽחֲרֵ֥י הַכּֽוֹתֿ־יְהֹוָ֖ה אֶתֿ־הַיְאֹֽר׃פ
[‏כו] וַיֹּ֤אֿמֶר יְהֹוָה֙ אֶל־מֹשֶׁ֔הֿ בֹּ֖א אֶל־פַּרְעֹ֑הֿ וְאָֽמַרְתָּ֣ אֵלָ֗יו כֹּ֚הֿ אָמַ֣ר יְהֹוָ֔ה שַׁלַּ֥ח אֶתֿ־עַמִּ֖י וְיַֽעַבְֿדֻֽֿנִי׃
[‏כז] וְאִם־מָאֵ֥ן אַתָּ֖הֿ לְשַׁלֵּ֑חַ הִנֵּ֣הֿ אָֽנֹכִ֗י נֹגֵֿ֛ףֿ אֶתֿ־כָּל־גְּבֽֿוּלְךָֿ֖ בַּֽצְפַֿרְדְּעִֽים׃
[‏כח] וְשָׁרַ֣ץ הַיְאֹר֘ צְפַֿרְדְּעִים֒ וְעָלוּ֙ וּבָֿ֣אוּ בְּבֵֿיתֶ֔ךָֿ וּבַֽֿחֲדַֿ֥ר מִשְׁכָּֽבְֿךָֿ֖ וְעַל־מִטָּתֶֿ֑ךָֿ וּבְֿבֵֿ֤יתֿ עֲבָֿדֶ֙יךָ֙ וּבְֿעַמֶּ֔ךָֿ וּבְֿתַֿנּוּרֶ֖יךָֿ וּבְֿמִשְׁאֲרוֹתֶֽֿיךָֿ׃
[‏כט] וּבְֿכָֿ֥הֿ וּֽבְֿעַמְּךָֿ֖ וּבְֿכָֿל־עֲבָֿדֶֿ֑יךָֿ יַֽעֲל֖וּ הַֽצְפַֿרְדְּעִֽים׃

פרק ח
[‏א] וַיֹּ֣אֿמֶר יְהֹוָה֘ אֶל־מֹשֶׁה֒ אֱמֹ֣ר אֶֽל־אַֽהֲרֹ֗ן נְטֵ֤הֿ אֶתֿ־יָֽדְֿךָ֙ בְּמַטֶּ֔ךָֿ עַל־הַ֨נְּהָרֹ֔תֿ עַל־הַיְאֹרִ֖ים וְעַל־הָֽאֲגַֿמִּ֑ים וְהַ֥עַל אֶתֿ־הַֽצְפַֿרְדְּעִ֖ים עַל־אֶ֥רֶץ מִצְרָֽיִם׃
[‏ב] וַיֵּ֤ט אַֽהֲרֹן֙ אֶתֿ־יָד֔וֹ עַ֖ל מֵימֵ֣י מִצְרָ֑יִם וַתַּ֙עַל֙ הַצְּפַֿרְדֵּ֔עַ וַתְּכַֿ֖ס אֶתֿ־אֶ֥רֶץ מִצְרָֽיִם׃
[‏ג] וַיַּֽעֲשׂוּ־כֵֿ֥ן הַֽחַרְטֻמִּ֖ים בְּלָֽטֵיהֶ֑ם וַיַּֽעֲל֥וּ אֶתֿ־הַֽצְפַֿרְדְּעִ֖ים עַל־אֶ֥רֶץ מִצְרָֽיִם׃
[‏ד] וַיִּקְרָ֨א פַֿרְעֹ֜הֿ לְמֹשֶׁ֣הֿ וּֽלְאַֽהֲרֹ֗ן וַיֹּ֙אֿמֶר֙ הַעְתִּ֣ירוּ אֶל־יְהֹוָ֔ה וְיָסֵר֙ הַֽצְפַֿרְדְּעִ֔ים מִמֶּ֖נִּי וּמֵֽעַמִּ֑י וַֽאֲשַׁלְּחָה֙ אֶתֿ־הָעָ֔ם וְיִזְבְּח֖וּ לַֽיהֹוָֽה׃
[‏ה] וַיֹּ֣אֿמֶר מֹשֶׁ֣הֿ לְפַֿרְעֹה֘ הִתְֿפָּאֵ֣ר עָלַי֒ לְמָתַֿ֣י׀ אַעְתִּ֣יר לְךָ֗ וְלַֽעֲבָֿדֶ֙יךָ֙ וּֽלְעַמְּךָ֔ לְהַכְֿרִית֙ הַֽצְפַֿרְדְּעִ֔ים מִמְּךָֿ֖ וּמִבָּתֶּ֑יךָֿ רַ֥ק בַּיְאֹ֖ר תִּשָּׁאַֽרְנָהֿ׃
[‏ו] וַיֹּ֖אֿמֶר לְמָחָ֑ר וַיֹּ֙אֿמֶר֙ כִּדְֿבָֿ֣רְךָ֔ לְמַ֣עַן תֵּדַ֔ע כִּי־אֵ֖ין כַּֽיהֹוָ֥ה אֱלֹהֵֽינוּ׃
[חמישי] [‏ז] וְסָר֣וּ הַֽצְפַֿרְדְּעִ֗ים מִמְּךָ֙ וּמִבָּ֣תֶּ֔יךָֿ וּמֵֽעֲבָֿדֶֿ֖יךָֿ וּמֵֽעַמֶּ֑ךָֿ רַ֥ק בַּיְאֹ֖ר תִּשָּׁאַֽרְנָהֿ׃
[‏ח] וַיֵּצֵ֥א מֹשֶׁ֛הֿ וְאַֽהֲרֹ֖ן מֵעִ֣ם פַּרְעֹ֑הֿ וַיִּצְעַ֤ק מֹשֶׁה֙ אֶל־יְהֹוָ֔ה עַל־דְּבַֿ֥ר הַֽצְפַֿרְדְּעִ֖ים אֲשֶׁר־שָׂ֥ם לְפַֿרְעֹֽהֿ׃
[‏ט] וַיַּ֥עַשׂ יְהֹוָ֖ה כִּדְֿבַֿ֣ר מֹשֶׁ֑הֿ וַיָּמֻ֙תֿוּ֙ הַֽצְפַֿרְדְּעִ֔ים מִן־הַבָּתִּ֥ים מִן־הַֽחֲצֵרֹ֖תֿ וּמִן־הַשָּׂדֹֽֿתֿ׃
[‏י] וַיִּצְבְּר֥וּ אֹתָֿ֖ם חֳמָרִ֣ם חֳמָרִ֑ם וַתִּבְֿאַ֖שׁ הָאָֽרֶץ׃
[‏יא] וַיַּ֣רְא פַּרְעֹ֗הֿ כִּ֤י הָֽיְתָֿה֙ הָֽרְוָחָ֔הֿ וְהַכְֿבֵּד֙ אֶתֿ־לִבּ֔וֹ וְלֹ֥א שָׁמַ֖ע אֲלֵהֶ֑ם כַּֽאֲשֶׁ֖ר דִּבֶּ֥ר יְהֹוָֽה׃ס
[‏יב] וַיֹּ֣אֿמֶר יְהֹוָה֘ אֶל־מֹשֶׁה֒ אֱמֹר֙ אֶֽל־אַֽהֲרֹ֔ן נְטֵ֣הֿ אֶֽתֿ־מַטְּךָ֔ וְהַ֖ךְֿ אֶתֿ־עֲפַֿ֣ר הָאָ֑רֶץ וְהָיָ֥הֿ לְכִֿנִּ֖ם בְּכָֿל־אֶ֥רֶץ מִצְרָֽיִם׃
[‏יג] וַיַּֽעֲשׂוּ־כֵ֗ן וַיֵּט֩ אַֽהֲרֹ֨ן אֶתֿ־יָדֿ֤וֹ בְֿמַטֵּ֙הוּ֙ וַיַּךְ֙ אֶתֿ־עֲפַֿ֣ר הָאָ֔רֶץ וַתְּהִי֙ הַכִּנָּ֔ם בָּֽאָדָֿ֖ם וּבַֿבְּהֵמָ֑הֿ כָּל־עֲפַֿ֥ר הָאָ֛רֶץ הָיָ֥הֿ כִֿנִּ֖ים בְּכָֿל־אֶ֥רֶץ מִצְרָֽיִם׃
[‏יד] וַיַּֽעֲשׂוּ־כֵ֨ן הַֽחַרְטֻמִּ֧ים בְּלָֽטֵיהֶ֛ם לְהוֹצִ֥יא אֶתֿ־הַכִּנִּ֖ים וְלֹ֣א יָכֹֿ֑לוּ וַתְּהִי֙ הַכִּנָּ֔ם בָּֽאָדָֿ֖ם וּבַֿבְּהֵמָֽהֿ׃
[‏טו] וַיֹּֽאֿמְר֤וּ הַֽחַרְטֻמִּם֙ אֶל־פַּרְעֹ֔הֿ אֶצְבַּ֥ע אֱלֹהִ֖ים הִ֑וא וַיֶּֽחֱזַ֤ק לֵֽבֿ־פַּרְעֹה֙ וְלֹֽא־שָׁמַ֣ע אֲלֵהֶ֔ם כַּֽאֲשֶׁ֖ר דִּבֶּ֥ר יְהֹוָֽה׃ס
[‏טז] וַיֹּ֨אֿמֶר יְהֹוָ֜ה אֶל־מֹשֶׁ֗הֿ הַשְׁכֵּ֤ם בַּבֹּ֙קֶר֙ וְהִתְֿיַצֵּב֙ לִפְֿנֵ֣י פַֿרְעֹ֔הֿ הִנֵּ֖הֿ יוֹצֵ֣א הַמָּ֑יְמָהֿ וְאָֽמַרְתָּ֣ אֵלָ֗יו כֹּ֚הֿ אָמַ֣ר יְהֹוָ֔ה שַׁלַּ֥ח עַמִּ֖י וְיַֽעַבְֿדֻֽֿנִי׃
[‏יז] כִּ֣י אִם־אֵֽינְךָ֘ מְשַׁלֵּ֣חַ אֶתֿ־עַמִּי֒ הִנְנִי֩ מַשְׁלִ֨יחַ בְּךָ֜ וּבַֽֿעֲבָֿדֶֿ֧יךָֿ וּֽבְֿעַמְּךָֿ֛ וּבְֿבָֿתֶּ֖יךָֿ אֶתֿ־הֶֽעָרֹ֑בֿ וּמָ֨לְא֜וּ בָּתֵּ֤י מִצְרַ֙יִם֙ אֶתֿ־הֶ֣עָרֹ֔בֿ וְגַֿ֥ם הָֽאֲדָֿמָ֖הֿ אֲשֶׁר־הֵ֥ם עָלֶֽיהָ׃
[‏יח] וְהִפְֿלֵיתִֿי֩ בַֿיּ֨וֹם הַה֜וּא אֶתֿ־אֶ֣רֶץ גֹּ֗שֶׁן אֲשֶׁ֤ר עַמִּי֙ עֹמֵ֣דֿ עָלֶ֔יהָ לְבִֿלְתִּ֥י הֱיֽוֹתֿ־שָׁ֖ם עָרֹ֑בֿ לְמַ֣עַן תֵּדַ֔ע כִּ֛י אֲנִ֥י יְהֹוָ֖ה בְּקֶ֥רֶבֿ הָאָֽרֶץ׃
[ששי] [‏יט] וְשַׂמְתִּ֣י פְֿדֻ֔תֿ בֵּ֥ין עַמִּ֖י וּבֵֿ֣ין עַמֶּ֑ךָֿ לְמָחָ֥ר יִֽהְיֶ֖הֿ הָאֹ֥תֿ הַזֶּֽהֿ׃
[‏כ] וַיַּ֤עַשׂ יְהֹוָה֙ כֵּ֔ן וַיָּבֹֿא֙ עָרֹ֣בֿ כָּבֵ֔דֿ בֵּ֥יתָֿהֿ פַֿרְעֹ֖הֿ וּבֵֿ֣יתֿ עֲבָֿדָֿ֑יו וּבְֿכָֿל־אֶ֧רֶץ מִצְרַ֛יִם תִּשָּׁחֵ֥תֿ הָאָ֖רֶץ מִפְּנֵ֥י הֶֽעָרֹֽבֿ׃
[‏כא] וַיִּקְרָ֣א פַֿרְעֹ֔הֿ אֶל־מֹשֶׁ֖הֿ וּֽלְאַֽהֲרֹ֑ן וַיֹּ֗אֿמֶר לְכֿ֛וּ זִבְֿח֥וּ לֵֽאֿלֹֽהֵיכֶֿ֖ם בָּאָֽרֶץ׃
[‏כב] וַיֹּ֣אֿמֶר מֹשֶׁ֗הֿ לֹ֤א נָכֿוֹן֙ לַֽעֲשׂ֣וֹתֿ כֵּ֔ן כִּ֚י תּֽוֹעֲבַֿ֣תֿ מִצְרַ֔יִם נִזְבַּ֖ח לַֽיהֹוָ֣ה אֱלֹהֵ֑ינוּ הֵ֣ן נִזְבַּ֞ח אֶתֿ־תּֽוֹעֲבַֿ֥תֿ מִצְרַ֛יִם לְעֵֽינֵיהֶ֖ם וְלֹ֥א יִסְקְלֻֽנוּ׃
[‏כג] דֶּ֚רֶךְֿ שְׁלֹ֣שֶׁתֿ יָמִ֔ים נֵלֵ֖ךְֿ בַּמִּדְֿבָּ֑ר וְזָבַ֙חְנוּ֙ לַֽיהֹוָ֣ה אֱלֹהֵ֔ינוּ כַּֽאֲשֶׁ֖ר יֹאֿמַ֥ר אֵלֵֽינוּ׃
[‏כד] וַיֹּ֣אֿמֶר פַּרְעֹ֗הֿ אָֽנֹכִ֞י אֲשַׁלַּ֤ח אֶתְֿכֶֿם֙ וּזְבַֿחְתֶּ֞ם לַֽיהֹוָ֤ה אֱלֹֽהֵיכֶֿם֙ בַּמִּדְֿבָּ֔ר רַ֛ק הַרְחֵ֥ק לֹֽא־תַֿרְחִ֖יקוּ לָלֶ֑כֶֿתֿ הַעְתִּ֖ירוּ בַּֽעֲדִֽֿי׃
[‏כה] וַיֹּ֣אֿמֶר מֹשֶׁ֗הֿ הִנֵּ֨הֿ אָֽנֹכִ֜י יוֹצֵ֤א מֵֽעִמָּךְ֙ וְהַעְתַּרְתִּ֣י אֶל־יְהֹוָ֔ה וְסָ֣ר הֶֽעָרֹ֗בֿ מִפַּרְעֹ֛הֿ מֵֽעֲבָֿדָֿ֥יו וּמֵֽעַמּ֖וֹ מָחָ֑ר רַ֗ק אַל־יֹסֵ֤ףֿ פַּרְעֹה֙ הָתֵ֔ל לְבִֿלְתִּי֙ שַׁלַּ֣ח אֶתֿ־הָעָ֔ם לִזְבֹּ֖חַ לַֽיהֹוָֽה׃
[‏כו] וַיֵּצֵ֥א מֹשֶׁ֖הֿ מֵעִ֣ם פַּרְעֹ֑הֿ וַיֶּעְתַּ֖ר אֶל־יְהֹוָֽה׃
[‏כז] וַיַּ֤עַשׂ יְהֹוָה֙ כִּדְֿבַֿ֣ר מֹשֶׁ֔הֿ וַיָּ֙סַר֙ הֶֽעָרֹ֔בֿ מִפַּרְעֹ֖הֿ מֵֽעֲבָֿדָֿ֣יו וּמֵֽעַמּ֑וֹ לֹ֥א נִשְׁאַ֖ר אֶחָֽדֿ׃
[‏כח] וַיַּכְֿבֵּ֤דֿ פַּרְעֹה֙ אֶתֿ־לִבּ֔וֹ גַּ֖ם בַּפַּ֣עַם הַזֹּ֑אֿתֿ וְלֹ֥א שִׁלַּ֖ח אֶתֿ־הָעָֽם׃פ

פרק ט
[‏א] וַיֹּ֤אֿמֶר יְהֹוָה֙ אֶל־מֹשֶׁ֔הֿ בֹּ֖א אֶל־פַּרְעֹ֑הֿ וְדִֿבַּרְתָּ֣ אֵלָ֗יו כֹּֽהֿ־אָמַ֤ר יְהֹוָה֙ אֱלֹהֵ֣י הָֽעִבְֿרִ֔ים שַׁלַּ֥ח אֶתֿ־עַמִּ֖י וְיַֽעַבְֿדֻֽֿנִי׃
[‏ב] כִּ֛י אִם־מָאֵ֥ן אַתָּ֖הֿ לְשַׁלֵּ֑חַ וְעֽוֹדְֿךָֿ֖ מַֽחֲזִ֥יק בָּֽם׃
[‏ג] הִנֵּ֨הֿ יַדֿ־יְהֹוָ֜ה הוֹיָ֗הֿ בְּמִקְנְךָ֙ אֲשֶׁ֣ר בַּשָּׂדֶ֔הֿ בַּסּוּסִ֤ים בַּֽחֲמֹרִים֙ בַּגְּמַלִּ֔ים בַּבָּקָ֖ר וּבַֿצֹּ֑אֿן דֶּ֖בֶֿר כָּבֵֿ֥דֿ מְאֹֽדֿ׃
[‏ד] וְהִפְֿלָ֣הֿ יְהֹוָ֔ה בֵּ֚ין מִקְנֵ֣הֿ יִשְׂרָאֵ֔ל וּבֵֿ֖ין מִקְנֵ֣הֿ מִצְרָ֑יִם וְלֹ֥א יָמ֛וּתֿ מִכָּל־לִבְֿנֵ֥י יִשְׂרָאֵ֖ל דָּבָֽֿר׃
[‏ה] וַיָּ֥שֶׂם יְהֹוָ֖ה מוֹעֵ֣דֿ לֵאֿמֹ֑ר מָחָ֗ר יַֽעֲשֶׂ֧הֿ יְהֹוָ֛ה הַדָּבָֿ֥ר הַזֶּ֖הֿ בָּאָֽרֶץ׃
[‏ו] וַיַּ֨עַשׂ יְהֹוָ֜ה אֶתֿ־הַדָּבָֿ֤ר הַזֶּה֙ מִֽמָּ֣חֳרָ֔תֿ וַיָּ֕מָתֿ כֹּ֖ל מִקְנֵ֣הֿ מִצְרָ֑יִם וּמִמִּקְנֵ֥הֿ בְֿנֵֽי־יִשְׂרָאֵ֖ל לֹא־מֵ֥תֿ אֶחָֽדֿ׃
[‏ז] וַיִּשְׁלַ֣ח פַּרְעֹ֔הֿ וְהִנֵּ֗הֿ לֹא־מֵ֛תֿ מִמִּקְנֵ֥הֿ יִשְׂרָאֵ֖ל עַדֿ־אֶחָ֑דֿ וַיִּכְֿבַּד֙ לֵ֣בֿ פַּרְעֹ֔הֿ וְלֹ֥א שִׁלַּ֖ח אֶתֿ־הָעָֽם׃פ
[‏ח] וַיֹּ֣אֿמֶר יְהֹוָה֘ אֶל־מֹשֶׁ֣הֿ וְאֶֽל־אַֽהֲרֹן֒ קְח֤וּ לָכֶֿם֙ מְלֹ֣א חָפְֿנֵיכֶ֔ם פִּ֖יחַ כִּבְֿשָׁ֑ן וּזְרָק֥וֹ מֹשֶׁ֛הֿ הַשָּׁמַ֖יְמָהֿ לְעֵינֵ֥י פַֿרְעֹֽהֿ׃
[‏ט] וְהָיָ֣הֿ לְאָבָ֔ק עַ֖ל כָּל־אֶ֣רֶץ מִצְרָ֑יִם וְהָיָ֨הֿ עַל־הָֽאָדָ֜ם וְעַל־הַבְּהֵמָ֗הֿ לִשְׁחִ֥ין פֹּרֵ֛חַ אֲבַֿעְבֻּעֹ֖תֿ בְּכָֿל־אֶ֥רֶץ מִצְרָֽיִם׃
[‏י] וַיִּקְח֞וּ אֶתֿ־פִּ֣יחַ הַכִּבְֿשָׁ֗ן וַיַּֽעַמְדֿוּ֙ לִפְֿנֵ֣י פַֿרְעֹ֔הֿ וַיִּזְרֹ֥ק אֹתֿ֛וֹ מֹשֶׁ֖הֿ הַשָּׁמָ֑יְמָהֿ וַיְהִ֗י שְׁחִין֙ אֲבַֿעְבֻּעֹ֔תֿ פֹּרֵ֕חַ בָּֽאָדָֿ֖ם וּבַֿבְּהֵמָֽהֿ׃
[‏יא] וְלֹא־יָֽכְֿל֣וּ הַֽחַרְטֻמִּ֗ים לַֽעֲמֹ֛דֿ לִפְֿנֵ֥י מֹשֶׁ֖הֿ מִפְּנֵ֣י הַשְּׁחִ֑ין כִּֽי־הָיָ֣הֿ הַשְּׁחִ֔ין בַּֽחַרְטֻמִּ֖ם וּבְֿכָֿל־מִצְרָֽיִם׃
[‏יב] וַיְחַזֵּ֤ק יְהֹוָה֙ אֶתֿ־לֵ֣בֿ פַּרְעֹ֔הֿ וְלֹ֥א שָׁמַ֖ע אֲלֵהֶ֑ם כַּֽאֲשֶׁ֛ר דִּבֶּ֥ר יְהֹוָ֖ה אֶל־מֹשֶֽׁהֿ׃ס
[‏יג] וַיֹּ֤אֿמֶר יְהֹוָה֙ אֶל־מֹשֶׁ֔הֿ הַשְׁכֵּ֣ם בַּבֹּ֔קֶר וְהִתְֿיַצֵּ֖בֿ לִפְֿנֵ֣י פַֿרְעֹ֑הֿ וְאָֽמַרְתָּ֣ אֵלָ֗יו כֹּֽהֿ־אָמַ֤ר יְהֹוָה֙ אֱלֹהֵ֣י הָֽעִבְֿרִ֔ים שַׁלַּ֥ח אֶתֿ־עַמִּ֖י וְיַֽעַבְֿדֻֽֿנִי׃
[‏יד] כִּ֣י׀ בַּפַּ֣עַם הַזֹּ֗אֿתֿ אֲנִ֨י שֹׁלֵ֜חַ אֶתֿ־כָּל־מַגֵּֽפֹֿתַֿי֙ אֶֽל־לִבְּךָ֔ וּבַֽֿעֲבָֿדֶֿ֖יךָֿ וּבְֿעַמֶּ֑ךָֿ בַּֽעֲבֿ֣וּר תֵּדַ֔ע כִּ֛י אֵ֥ין כָּמֹ֖נִי בְּכָֿל־הָאָֽרֶץ׃
[‏טו] כִּ֤י עַתָּה֙ שָׁלַ֣חְתִּי אֶתֿ־יָדִ֔י וָאַ֥ךְֿ אֽוֹתְֿךָֿ֛ וְאֶֽתֿ־עַמְּךָֿ֖ בַּדָּ֑בֶֿר וַתִּכָּחֵ֖דֿ מִן־הָאָֽרֶץ׃
[‏טז] וְאוּלָ֗ם בַּֽעֲבֿ֥וּר זֹאֿת֙ הֶֽעֱמַדְֿתִּ֔יךָֿ בַּֽעֲבֿ֖וּר הַרְאֹֽתְֿךָֿ֣ אֶתֿ־כֹּחִ֑י וּלְמַ֛עַן סַפֵּ֥ר שְׁמִ֖י בְּכָֿל־הָאָֽרֶץ׃
[שביעי] [‏יז] עֽוֹדְֿךָֿ֖ מִסְתּוֹלֵ֣ל בְּעַמִּ֑י לְבִֿלְתִּ֖י שַׁלְּחָֽם׃
[‏יח] הִנְנִ֤י מַמְטִיר֙ כָּעֵ֣תֿ מָחָ֔ר בָּרָ֖דֿ כָּבֵֿ֣דֿ מְאֹ֑דֿ אֲשֶׁ֨ר לֹֽא־הָיָ֤הֿ כָֿמֹ֙הוּ֙ בְּמִצְרַ֔יִם לְמִן־הַיּ֥וֹם הִוָּֽסְדָֿ֖הֿ וְעַדֿ־עָֽתָּהֿ׃
[‏יט] וְעַתָּ֗הֿ שְׁלַ֤ח הָעֵז֙ אֶֽתֿ־מִקְנְךָ֔ וְאֵ֛תֿ כָּל־אֲשֶׁ֥ר לְךָֿ֖ בַּשָּׂדֶֿ֑הֿ כָּל־הָֽאָדָ֨ם וְהַבְּהֵמָ֜הֿ אֲשֶֽׁר־יִמָּצֵ֣א בַֿשָּׂדֶ֗הֿ וְלֹ֤א יֵֽאָסֵף֙ הַבַּ֔יְתָֿהֿ וְיָרַ֧דֿ עֲלֵהֶ֛ם הַבָּרָ֖דֿ וָמֵֽתֿוּ׃
[‏כ] הַיָּרֵא֙ אֶתֿ־דְּבַֿ֣ר יְהֹוָ֔ה מֵֽעַבְֿדֵֿ֖י פַּרְעֹ֑הֿ הֵנִ֛יס אֶתֿ־עֲבָֿדָֿ֥יו וְאֶתֿ־מִקְנֵ֖הוּ אֶל־הַבָּתִּֽים׃
[‏כא] וַֽאֲשֶׁ֥ר לֹא־שָׂ֛ם לִבּ֖וֹ אֶל־דְּבַֿ֣ר יְהֹוָ֑ה וַֽיַּֽעֲזֹ֛בֿ אֶתֿ־עֲבָֿדָֿ֥יו וְאֶתֿ־מִקְנֵ֖הוּ בַּשָּׂדֶֽֿהֿ׃פ
[‏כב] וַיֹּ֨אֿמֶר יְהֹוָ֜ה אֶל־מֹשֶׁ֗הֿ נְטֵ֤הֿ אֶתֿ־יָֽדְֿךָ֙ עַל־הַשָּׁמַ֔יִם וִיהִ֥י בָֿרָ֖דֿ בְּכָֿל־אֶ֣רֶץ מִצְרָ֑יִם עַל־הָֽאָדָֿ֣ם וְעַל־הַבְּהֵמָ֗הֿ וְעַ֛ל כָּל־עֵ֥שֶׂבֿ הַשָּׂדֶֿ֖הֿ בְּאֶ֥רֶץ מִצְרָֽיִם׃
[‏כג] וַיֵּ֨ט מֹשֶׁ֣הֿ אֶתֿ־מַטֵּהוּ֘ עַל־הַשָּׁמַיִם֒ וַֽיהֹוָ֗ה נָתַֿ֤ן קֹלֹת֙ וּבָֿרָ֔דֿ וַתִּֽהֲלַךְֿ־אֵ֖שׁ אָ֑רְצָהֿ וַיַּמְטֵ֧ר יְהֹוָ֛ה בָּרָ֖דֿ עַל־אֶ֥רֶץ מִצְרָֽיִם׃
[‏כד] וַיְהִ֣י בָֿרָ֔דֿ וְאֵ֕שׁ מִתְֿלַקַּ֖חַתֿ בְּתֿ֣וֹךְֿ הַבָּרָ֑דֿ כָּבֵֿ֣דֿ מְאֹ֔דֿ אֲ֠שֶׁר לֹֽא־הָיָ֤הֿ כָֿמֹ֙הוּ֙ בְּכָֿל־אֶ֣רֶץ‌ מִצְרַ֔יִם מֵאָ֖ז הָֽיְתָֿ֥הֿ לְגֽֿוֹי׃
[‏כה] וַיַּ֨ךְֿ הַבָּרָ֜דֿ בְּכָֿל־אֶ֣רֶץ מִצְרַ֗יִם אֵ֚תֿ כָּל־אֲשֶׁ֣ר בַּשָּׂדֶ֔הֿ מֵֽאָדָֿ֖ם וְעַדֿ־בְּהֵמָ֑הֿ וְאֵ֨תֿ כָּל־עֵ֤שֶׂבֿ הַשָּׂדֶֿה֙ הִכָּ֣הֿ הַבָּרָ֔דֿ וְאֶתֿ־כָּל־עֵ֥ץ הַשָּׂדֶֿ֖הֿ שִׁבֵּֽר׃
[‏כו] רַ֚ק בְּאֶ֣רֶץ גֹּ֔שֶׁן אֲשֶׁר־שָׁ֖ם בְּנֵ֣י יִשְׂרָאֵ֑ל לֹ֥א הָיָ֖הֿ בָּרָֽדֿ׃
[‏כז] וַיִּשְׁלַ֣ח פַּרְעֹ֗הֿ וַיִּקְרָא֙ לְמֹשֶׁ֣הֿ וּֽלְאַֽהֲרֹ֔ן וַיֹּ֥אֿמֶר אֲלֵהֶ֖ם חָטָ֣אֿתִֿי הַפָּ֑עַם יְהֹוָה֙ הַצַּדִּ֔יק וַֽאֲנִ֥י וְעַמִּ֖י הָֽרְשָׁעִֽים׃
[‏כח] הַעְתִּ֙ירוּ֙ אֶל־יְהֹוָ֔ה וְרַ֕בֿ מִֽהְיֹ֛תֿ קֹלֹ֥תֿ אֱלֹהִ֖ים וּבָֿרָ֑דֿ וַֽאֲשַׁלְּחָ֣הֿ אֶתְֿכֶ֔ם וְלֹ֥א תֹֽֿסִפֿ֖וּן לַֽעֲמֹֽדֿ׃
[‏כט] וַיֹּ֤אֿמֶר אֵלָיו֙ מֹשֶׁ֔הֿ כְּצֵאֿתִֿי֙ אֶתֿ־הָעִ֔יר אֶפְֿרֹ֥שׂ אֶתֿ־כַּפַּ֖י אֶל־יְהֹוָ֑ה הַקֹּל֣וֹתֿ יֶחְדָּל֗וּן וְהַבָּרָד֙ לֹ֣א יִֽהְיֶהֿ־ע֔וֹדֿ לְמַ֣עַן תֵּדַ֔ע כִּ֥י לַֽיהֹוָ֖ה הָאָֽרֶץ׃
[‏ל] וְאַתָּ֖הֿ וַֽעֲבָֿדֶֿ֑יךָֿ יָדַ֕עְתִּי כִּ֚י טֶ֣רֶם תִּֽירְא֔וּן מִפְּנֵ֖י יְהֹוָ֥ה אֱלֹהִֽים׃
[‏לא] וְהַפִּשְׁתָּ֥הֿ וְהַשְּׂעֹרָ֖הֿ נֻכָּ֑תָֿהֿ כִּ֤י הַשְּׂעֹרָה֙ אָבִ֔יבֿ וְהַפִּשְׁתָּ֖הֿ גִּבְֿעֹֽל׃
[‏לב] וְהַֽחִטָּ֥הֿ וְהַכֻּסֶּ֖מֶתֿ לֹ֣א נֻכּ֑וּ כִּ֥י אֲפִֿילֹ֖תֿ הֵֽנָּהֿ׃
[מפטיר] [‏לג] וַיֵּצֵ֨א מֹשֶׁ֜הֿ מֵעִ֤ם פַּרְעֹה֙ אֶתֿ־הָעִ֔יר וַיִּפְֿרֹ֥שׂ כַּפָּ֖יו אֶל־יְהֹוָ֑ה וַֽיַּחְדְּל֤וּ הַקֹּלוֹת֙ וְהַבָּרָ֔דֿ וּמָטָ֖ר לֹֽא־נִתַּ֥ךְֿ אָֽרְצָהֿ׃
[‏לד] וַיַּ֣רְא פַּרְעֹ֗הֿ כִּֽי־חָדַ֨ל הַמָּטָ֧ר וְהַבָּרָ֛דֿ וְהַקֹּלֹ֖תֿ וַיֹּ֣סֶףֿ לַֽחֲטֹ֑א וַיַּכְֿבֵּ֥דֿ לִבּ֖וֹ ה֥וּא וַֽעֲבָֿדָֽֿיו׃
[‏לה] ‍ֽוַיֶּֽחֱזַק֙ לֵ֣בֿ פַּרְעֹ֔הֿ וְלֹ֥א שִׁלַּ֖ח אֶתֿ־בְּנֵ֣י יִשְׂרָאֵ֑ל כַּֽאֲשֶׁ֛ר דִּבֶּ֥ר יְהֹוָ֖ה בְּיַדֿ־מֹשֶֽׁהֿ׃פ

פרק י
‏{פרשת בא}[‏א] וַיֹּ֤אֿמֶר יְהֹוָה֙ אֶל־מֹשֶׁ֔הֿ בֹּ֖א אֶל־פַּרְעֹ֑הֿ כִּֽי־אֲנִ֞י הִכְֿבַּ֤דְֿתִּי אֶתֿ־לִבּוֹ֙ וְאֶתֿ־לֵ֣בֿ עֲבָֿדָ֔יו לְמַ֗עַן שִׁתִֿ֛י אֹֽתֹֿתַֿ֥י אֵ֖לֶּהֿ בְּקִרְבּֽוֹ׃
[‏ב] וּלְמַ֡עַן תְּסַפֵּר֩ בְּאָזְנֵ֨י בִֿנְךָ֜ וּבֶֿן־בִּנְךָ֗ אֵ֣תֿ אֲשֶׁ֤ר הִתְֿעַלַּ֙לְתִּי֙ בְּמִצְרַ֔יִם וְאֶתֿ־אֹֽתֹֿתַֿ֖י אֲשֶׁר־שַׂ֣מְתִּי בָֿ֑ם וִֽידַֿעְתֶּ֖ם כִּֽי־אֲנִ֥י יְהֹוָֽה׃
[‏ג] וַיָּבֹ֨א מֹשֶׁ֣הֿ וְאַֽהֲרֹן֘ אֶל־פַּרְעֹה֒ וַיֹּֽאֿמְר֣וּ אֵלָ֗יו כֹּֽהֿ־אָמַ֤ר יְהֹוָה֙ אֱלֹהֵ֣י הָֽעִבְֿרִ֔ים עַדֿ־מָתַֿ֣י מֵאַ֔נְתָּ לֵֽעָנֹ֖תֿ מִפָּנָ֑י שַׁלַּ֥ח עַמִּ֖י וְיַֽעַבְֿדֻֽֿנִי׃
[‏ד] כִּ֛י אִם־מָאֵ֥ן אַתָּ֖הֿ לְשַׁלֵּ֣חַ אֶתֿ־עַמִּ֑י הִנְנִ֨י מֵבִֿ֥יא מָחָ֛ר אַרְבֶּ֖הֿ בִּגְֿבֻֿלֶֽךָֿ׃
[‏ה] וְכִֿסָּה֙ אֶתֿ־עֵ֣ין הָאָ֔רֶץ וְלֹ֥א יוּכַֿ֖ל לִרְאֹ֣תֿ אֶתֿ־הָאָ֑רֶץ וְאָכַֿ֣ל׀ אֶתֿ־יֶ֣תֶֿר הַפְּלֵטָ֗הֿ הַנִּשְׁאֶ֤רֶתֿ לָכֶֿם֙ מִן־הַבָּרָ֔דֿ וְאָכַֿל֙ אֶתֿ־כָּל־הָעֵ֔ץ הַצֹּמֵ֥חַ לָכֶֿ֖ם מִן־הַשָּׂדֶֽֿהֿ׃
[‏ו] וּמָֽלְא֨וּ בָֿתֶּ֜יךָֿ וּבָֿתֵּ֣י כָֿל־עֲבָֿדֶֿיךָ֘ וּבָֿתֵּ֣י כָֿל־מִצְרַיִם֒ אֲשֶׁ֨ר לֹֽא־רָא֤וּ אֲבֹֿתֶ֙יךָ֙ וַֽאֲבֿוֹ֣תֿ אֲבֹֿתֶ֔יךָֿ מִיּ֗וֹם הֱיוֹתָֿם֙ עַל־הָ֣אֲדָֿמָ֔הֿ עַ֖דֿ הַיּ֣וֹם הַזֶּ֑הֿ וַיִּ֥פֶֿן וַיֵּצֵ֖א מֵעִ֥ם פַּרְעֹֽהֿ׃
[‏ז] וַיֹּֽאֿמְרוּ֩ עַבְֿדֵ֨י פַֿרְעֹ֜הֿ אֵלָ֗יו עַדֿ־מָתַֿי֙ יִֽהְיֶ֨הֿ זֶ֥הֿ לָ֙נוּ֙ לְמוֹקֵ֔שׁ שַׁלַּח֙ אֶתֿ־הָֽאֲנָשִׁ֔ים וְיַֽעַבְֿדֿ֖וּ אֶתֿ־יְהֹוָ֣ה אֱלֹֽהֵיהֶ֑ם הֲטֶ֣רֶם תֵּדַ֔ע כִּ֥י אָֽבְֿדָֿ֖הֿ מִצְרָֽיִם׃
[‏ח] וַיּוּשַׁ֞בֿ אֶתֿ־מֹשֶׁ֤הֿ וְאֶֽתֿ־אַֽהֲרֹן֙ אֶל־פַּרְעֹ֔הֿ וַיֹּ֣אֿמֶר אֲלֵהֶ֔ם לְכֿ֥וּ עִבְֿדֿ֖וּ אֶתֿ־יְהֹוָ֣ה אֱלֹֽהֵיכֶֿ֑ם מִ֥י וָמִ֖י הַהֹֽלְכִֽֿים׃
[‏ט] וַיֹּ֣אֿמֶר מֹשֶׁ֔הֿ בִּנְעָרֵ֥ינוּ וּבִֿזְקֵנֵ֖ינוּ נֵלֵ֑ךְֿ בְּבָֿנֵ֨ינוּ וּבִֿבְֿנוֹתֵ֜נוּ בְּצֹאֿנֵ֤נוּ וּבִֿבְֿקָרֵ֙נוּ֙ נֵלֵ֔ךְֿ כִּ֥י חַגֿ־יְהֹוָ֖ה לָֽנוּ׃
[‏י] וַיֹּ֣אֿמֶר אֲלֵהֶ֗ם יְהִ֨י כֵֿ֤ן יְהֹוָה֙ עִמָּכֶ֔ם כַּֽאֲשֶׁ֛ר אֲשַׁלַּ֥ח אֶתְֿכֶֿ֖ם וְאֶֽתֿ־טַפְּכֶֿ֑ם רְא֕וּ כִּ֥י רָעָ֖הֿ נֶ֥גֶֿדֿ פְּנֵיכֶֽֿם׃
[‏יא] לֹ֣א כֵ֗ן לְכֽֿוּ־נָ֤א הַגְּבָֿרִים֙ וְעִבְֿדֿ֣וּ אֶתֿ־יְהֹוָ֔ה כִּ֥י אֹתָֿ֖הּ אַתֶּ֣ם מְבַֿקְשִׁ֑ים וַיְגָֿ֣רֶשׁ אֹתָ֔ם מֵאֵ֖תֿ פְּנֵ֥י פַֿרְעֹֽהֿ׃ס
[שני] [‏יב] וַיֹּ֨אֿמֶר יְהֹוָ֜ה אֶל־מֹשֶׁ֗הֿ נְטֵ֨הֿ יָֽדְֿךָ֜ עַל־אֶ֤רֶץ מִצְרַ֙יִם֙ בָּֽאַרְבֶּ֔הֿ וְיַ֖עַל עַל־אֶ֣רֶץ מִצְרָ֑יִם וְיֹאֿכַֿל֙ אֶתֿ־כָּל־עֵ֣שֶׂבֿ הָאָ֔רֶץ אֵ֛תֿ כָּל־אֲשֶׁ֥ר הִשְׁאִ֖יר הַבָּרָֽדֿ׃
[‏יג] וַיֵּ֨ט מֹשֶׁ֣הֿ אֶתֿ־מַטֵּהוּ֘ עַל־אֶ֣רֶץ מִצְרַיִם֒ וַֽיהֹוָ֗ה נִהַ֤גֿ רֽוּחַ־קָדִֿים֙ בָּאָ֔רֶץ כָּל־הַיּ֥וֹם הַה֖וּא וְכָֿל־הַלָּ֑יְלָהֿ הַבֹּ֣קֶר הָיָ֔הֿ וְר֙וּחַ֙ הַקָּדִ֔ים נָשָׂ֖א אֶתֿ־הָֽאַרְבֶּֽהֿ׃
[‏יד] וַיַּ֣עַל הָֽאַרְבֶּ֗הֿ עַ֚ל כָּל־אֶ֣רֶץ מִצְרַ֔יִם וַיָּ֕נַח בְּכֹֿ֖ל גְּבֿ֣וּל מִצְרָ֑יִם כָּבֵֿ֣דֿ מְאֹ֔דֿ לְ֠פָֿנָיו לֹא־הָ֨יָהֿ כֵֿ֤ן אַרְבֶּה֙ כָּמֹ֔הוּ וְאַֽחֲרָ֖יו לֹ֥א יִֽהְיֶהֿ־כֵּֽן׃
[‏טו] וַיְכַ֞ס אֶתֿ־עֵ֣ין כָּל־הָאָרֶץ֘ וַתֶּחְשַׁ֣ךְֿ הָאָרֶץ֒ וַיֹּ֜אֿכַֿל אֶתֿ־כָּל־עֵ֣שֶׂבֿ הָאָ֗רֶץ וְאֵת֙ כָּל־פְּרִ֣י הָעֵ֔ץ אֲשֶׁ֥ר הוֹתִֿ֖יר הַבָּרָ֑דֿ וְלֹֽא־נוֹתַ֨ר כָּל־יֶ֧רֶק בָּעֵ֛ץ וּבְֿעֵ֥שֶׂבֿ הַשָּׂדֶֿ֖הֿ בְּכָֿל־אֶ֥רֶץ מִצְרָֽיִם׃
[‏טז] וַיְמַהֵ֣ר פַּרְעֹ֔הֿ לִקְרֹ֖א לְמֹשֶׁ֣הֿ וּֽלְאַֽהֲרֹ֑ן וַיֹּ֗אֿמֶר חָטָ֛אֿתִֿי לַֽיהֹוָ֥ה אֱלֹֽהֵיכֶֿ֖ם וְלָכֶֽֿם׃
[‏יז] וְעַתָּ֗הֿ שָׂ֣א נָ֤א חַטָּאֿתִֿי֙ אַ֣ךְֿ הַפַּ֔עַם וְהַעְתִּ֖ירוּ לַֽיהֹוָ֣ה אֱלֹֽהֵיכֶֿ֑ם וְיָסֵר֙ מֵֽעָלַ֔י רַ֖ק אֶתֿ־הַמָּ֥וֶתֿ הַזֶּֽהֿ׃
[‏יח] וַיֵּצֵ֖א‌ מֵעִ֣ם פַּרְעֹ֑הֿ וַיֶּעְתַּ֖ר אֶל־יְהֹוָֽה׃
[‏יט] וַיַּֽהֲפֹ֨ךְֿ יְהֹוָ֤ה רֽוּחַ־יָם֙ חָזָ֣ק מְאֹ֔דֿ וַיִּשָּׂא֙ אֶתֿ־הָ֣אַרְבֶּ֔הֿ וַיִּתְֿקָעֵ֖הוּ יָ֣מָּהֿ סּ֑וּףֿ לֹ֤א נִשְׁאַר֙ אַרְבֶּ֣הֿ אֶחָ֔דֿ בְּכֹֿ֖ל גְּבֿ֥וּל מִצְרָֽיִם׃
[‏כ] וַיְחַזֵּ֥ק יְהֹוָ֖ה אֶתֿ־לֵ֣בֿ פַּרְעֹ֑הֿ וְלֹ֥א שִׁלַּ֖ח אֶתֿ־בְּנֵ֥י יִשְׂרָאֵֽל׃פ
[‏כא] וַיֹּ֨אֿמֶר יְהֹוָ֜ה אֶל־מֹשֶׁ֗הֿ נְטֵ֤הֿ יָֽדְֿךָ֙ עַל־הַשָּׁמַ֔יִם וִ֥יהִי חֹ֖שֶׁךְֿ עַל־אֶ֣רֶץ מִצְרָ֑יִם וְיָמֵ֖שׁ חֹֽשֶׁךְֿ׃
[‏כב] וַיֵּ֥ט מֹשֶׁ֛הֿ אֶתֿ־יָדֿ֖וֹ עַל־הַשָּׁמָ֑יִם וַיְהִ֧י חֹֽשֶׁךְֿ־אֲפֵֿלָ֛הֿ בְּכָֿל־אֶ֥רֶץ מִצְרַ֖יִם שְׁלֹ֥שֶׁתֿ יָמִֽים׃
[‏כג] לֹֽא־רָא֞וּ אִ֣ישׁ אֶתֿ־אָחִ֗יו וְלֹא־קָ֛מוּ אִ֥ישׁ מִתַּחְתָּ֖יו שְׁלֹ֣שֶׁתֿ יָמִ֑ים וּלְכָֿל־בְּנֵ֧י יִשְׂרָאֵ֛ל הָ֥יָהֿ א֖וֹר בְּמֽוֹשְׁבֹֿתָֽֿם׃
[שלישי] [‏כד] וַיִּקְרָ֨א פַֿרְעֹ֜הֿ אֶל־מֹשֶׁ֗הֿ וַיֹּ֙אֿמֶר֙ לְכֿוּ֙ עִבְֿדֿ֣וּ אֶתֿ־יְהֹוָ֔ה רַ֛ק צֹֽאֿנְכֶֿ֥ם וּבְֿקַרְכֶֿ֖ם יֻצָּ֑גֿ גַּֽם־טַפְּכֶֿ֖ם יֵלֵ֥ךְֿ עִמָּכֶֽֿם׃
[‏כה] וַיֹּ֣אֿמֶר מֹשֶׁ֔הֿ גַּם־אַתָּ֛הֿ תִּתֵּ֥ן בְּיָדֵֿ֖נוּ זְבָֿחִ֣ים וְעֹלֹ֑תֿ וְעָשִׂ֖ינוּ לַֽיהֹוָ֥ה אֱלֹהֵֽינוּ׃
[‏כו] וְגַֿם־מִקְנֵ֜נוּ יֵלֵ֣ךְֿ עִמָּ֗נוּ לֹ֤א תִֿשָּׁאֵר֙ פַּרְסָ֔הֿ כִּ֚י מִמֶּ֣נּוּ נִקַּ֔ח לַֽעֲבֹֿ֖דֿ אֶתֿ־יְהֹוָ֣ה אֱלֹהֵ֑ינוּ וַֽאֲנַ֣חְנוּ לֹֽא־נֵדַ֗ע מַֽהֿ־נַּֽעֲבֹֿד֙ אֶתֿ־יְהֹוָ֔ה עַדֿ־בֹּאֵ֖נוּ שָֽׁמָּהֿ׃
[‏כז] וַיְחַזֵּ֥ק יְהֹוָ֖ה אֶתֿ־לֵ֣בֿ פַּרְעֹ֑הֿ וְלֹ֥א אָבָֿ֖הֿ לְשַׁלְּחָֽם׃
[‏כח] וַיֹּֽאֿמֶר־ל֥וֹ פַֿרְעֹ֖הֿ לֵ֣ךְֿ מֵֽעָלָ֑י הִשָּׁ֣מֶר לְךָ֗ אַל־תֹּ֙סֶף֙ רְא֣וֹתֿ פָּנַ֔י כִּ֗י בְּי֛וֹם רְאֹֽתְֿךָֿ֥ פָֿנַ֖י תָּמֽוּתֿ׃
[‏כט] וַיֹּ֥אֿמֶר מֹשֶׁ֖הֿ כֵּ֣ן דִּבַּ֑רְתָּ לֹֽא־אֹסִ֥ףֿ ע֖וֹדֿ רְא֥וֹתֿ פָּנֶֽיךָֿ׃פ

פרק יא
[‏א] וַיֹּ֨אֿמֶר יְהֹוָ֜ה אֶל־מֹשֶׁ֗הֿ ע֣וֹדֿ נֶ֤גַֿע אֶחָד֙ אָבִֿ֤יא עַל־פַּרְעֹה֙ וְעַל־מִצְרַ֔יִם אַֽחֲרֵי־כֵ֕ן יְשַׁלַּ֥ח אֶתְֿכֶֿ֖ם מִזֶּ֑הֿ כְּשַׁ֨לְּח֔וֹ כָּלָ֕הֿ גָּרֵ֛שׁ יְגָֿרֵ֥שׁ אֶתְֿכֶֿ֖ם מִזֶּֽהֿ׃
[‏ב] דַּבֶּר־נָ֖א בְּאָזְנֵ֣י הָעָ֑ם וְיִשְׁאֲל֞וּ אִ֣ישׁ׀ מֵאֵ֣תֿ רֵעֵ֗הוּ וְאִשָּׁה֙ מֵאֵ֣תֿ רְעוּתָ֔הּ כְּלֵי־כֶֿ֖סֶףֿ וּכְֿלֵ֥י זָהָֽבֿ׃
[‏ג] וַיִּתֵּ֧ן יְהֹוָ֛ה אֶתֿ־חֵ֥ן הָעָ֖ם בְּעֵינֵ֣י מִצְרָ֑יִם גַּ֣ם׀ הָאִ֣ישׁ מֹשֶׁ֗הֿ גָּדֿ֤וֹל מְאֹד֙ בְּאֶ֣רֶץ מִצְרַ֔יִם בְּעֵינֵ֥י עַבְֿדֵֽֿי־פַֿרְעֹ֖הֿ וּבְֿעֵינֵ֥י הָעָֽם׃ס
[רביעי] [‏ד] וַיֹּ֣אֿמֶר מֹשֶׁ֔הֿ כֹּ֖הֿ אָמַ֣ר יְהֹוָ֑ה כַּֽחֲצֹ֣תֿ הַלַּ֔יְלָהֿ אֲנִ֥י יוֹצֵ֖א בְּתֿ֥וֹךְֿ מִצְרָֽיִם׃
[‏ה] וּמֵ֣תֿ כָּל־בְּכֿוֹר֘ בְּאֶ֣רֶץ מִצְרַיִם֒ מִבְּכֿ֤וֹר פַּרְעֹה֙ הַיֹּשֵׁ֣בֿ עַל־כִּסְא֔וֹ עַ֚דֿ בְּכֿ֣וֹר הַשִּׁפְֿחָ֔הֿ אֲשֶׁ֖ר אַחַ֣ר הָֽרֵחָ֑יִם וְכֹֿ֖ל בְּכֿ֥וֹר בְּהֵמָֽהֿ׃
[‏ו] וְהָֽיְתָֿ֛הֿ צְעָקָ֥הֿ גְֿדֹֿלָ֖הֿ בְּכָֿל־אֶ֣רֶץ מִצְרָ֑יִם אֲשֶׁ֤ר כָּמֹ֙הוּ֙ לֹ֣א נִֽהְיָ֔תָֿהֿ וְכָֿמֹ֖הוּ לֹ֥א תֹֿסִֽףֿ׃
[‏ז] וּלְכֹֿ֣ל׀ בְּנֵ֣י יִשְׂרָאֵ֗ל לֹ֤א יֶֽחֱרַץ־כֶּ֙לֶב֙ לְשֹׁנ֔וֹ לְמֵאִ֖ישׁ וְעַדֿ־בְּהֵמָ֑הֿ לְמַ֙עַן֙ תֵּ֣דְֿע֔וּן אֲשֶׁר֙ יַפְֿלֶ֣הֿ יְהֹוָ֔ה בֵּ֥ין מִצְרַ֖יִם וּבֵֿ֥ין יִשְׂרָאֵֽל׃
[‏ח] וְיָֽרְדֿ֣וּ כָֿל־עֲבָֿדֶֿיךָ֩ אֵ֨לֶּהֿ אֵלַ֜י וְהִשְׁתַּֽחֲווּ־לִ֣י לֵאֿמֹ֗ר צֵ֤א אַתָּה֙ וְכָֿל־הָעָ֣ם אֲשֶׁר־בְּרַגְֿלֶ֔יךָֿ וְאַֽחֲרֵי־כֵֿ֖ן אֵצֵ֑א וַיֵּצֵ֥א מֵֽעִם־פַּרְעֹ֖הֿ בָּֽחֳרִי־אָֽףֿ׃ס
[‏ט] וַיֹּ֤אֿמֶר יְהֹוָה֙ אֶל־מֹשֶׁ֔הֿ לֹֽא־יִשְׁמַ֥ע אֲלֵיכֶֿ֖ם פַּרְעֹ֑הֿ לְמַ֛עַן רְבֿ֥וֹתֿ מֽוֹפְֿתַֿ֖י בְּאֶ֥רֶץ מִצְרָֽיִם׃
[‏י] וּמֹשֶׁ֣הֿ וְאַֽהֲרֹ֗ן עָשׂ֛וּ אֶתֿ־כָּל־הַמֹּֽפְֿתִֿ֥ים הָאֵ֖לֶּהֿ לִפְֿנֵ֣י פַֿרְעֹ֑הֿ וַיְחַזֵּ֤ק יְהֹוָה֙ אֶתֿ־לֵ֣בֿ פַּרְעֹ֔הֿ וְלֹֽא־שִׁלַּ֥ח אֶתֿ־בְּנֵֽי־יִשְׂרָאֵ֖ל מֵֽאַרְצֽוֹ׃ס

פרק יב
[‏א] וַיֹּ֤אֿמֶר יְהֹוָה֙ אֶל־מֹשֶׁ֣הֿ וְאֶֽל־אַֽהֲרֹ֔ן בְּאֶ֥רֶץ מִצְרַ֖יִם לֵאֿמֹֽר׃
[‏ב] הַחֹ֧דֶֿשׁ הַזֶּ֛הֿ לָכֶֿ֖ם רֹ֣אֿשׁ חֳדָֿשִׁ֑ים רִאֿשׁ֥וֹן הוּא֙ לָכֶ֔ם לְחָדְֿשֵׁ֖י הַשָּׁנָֽהֿ׃
[‏ג] דַּבְּר֗וּ אֶֽל־כָּל־עֲדַֿ֤תֿ יִשְׂרָאֵל֙ לֵאֿמֹ֔ר בֶּֽעָשֹׂ֖ר לַחֹ֣דֶֿשׁ הַזֶּ֑הֿ וְיִקְח֣וּ לָהֶ֗ם אִ֛ישׁ שֶׂ֥הֿ לְבֵֽֿיתֿ־אָבֹֿ֖תֿ שֶׂ֥הֿ לַבָּֽיִתֿ׃
[‏ד] וְאִם־יִמְעַ֣ט הַבַּיִת֘ מִֽהְי֣וֹת מִשֶּׂה֒ וְלָקַ֣ח ה֗וּא וּשְׁכֵֿנ֛וֹ הַקָּרֹ֥בֿ אֶל־בֵּיתֿ֖וֹ בְּמִכְֿסַ֣תֿ נְפָֿשֹׁ֑תֿ אּ֚ישׁ לְפִֿ֣י אָכְֿל֔וֹ תָּכֹֿ֖סּוּ עַל־הַשֶּֽׂהֿ׃
[‏ה] שֶׂ֥הֿ תָֿמִ֛ים זָכָֿ֥ר בֶּן־שָׁנָ֖הֿ יִֽהְיֶ֣הֿ לָכֶֿ֑ם מִן־הַכְּבָֿשִׂ֥ים וּמִן־הָֽעִזִּ֖ים תִּקָּֽחוּ׃
[‏ו] וְהָיָ֤הֿ לָכֶֿם֙ לְמִשְׁמֶ֔רֶתֿ עַ֣דֿ אַרְבָּעָ֥הֿ עָשָׂ֛ר י֖וֹם לַחֹ֣דֶֿשׁ הַזֶּ֑הֿ וְשָֽׁחֲט֣וּ אֹת֗וֹ כֹּ֛ל קְהַ֥ל עֲדַֽֿתֿ־יִשְׂרָאֵ֖ל בֵּ֥ין הָֽעַרְבָּֽיִם׃
[‏ז] וְלָֽקְחוּ֙ מִן־הַדָּ֔ם וְנָֽתְֿנ֛וּ עַל־שְׁתֵּ֥י הַמְּזוּזֹ֖תֿ וְעַל־הַמַּשְׁק֑וֹףֿ עַ֚ל הַבָּ֣תִּ֔ים אֲשֶׁר־יֹֽאֿכְֿל֥וּ אֹתֿ֖וֹ בָּהֶֽם׃
[‏ח] וְאָֽכְֿל֥וּ אֶתֿ־הַבָּשָׂ֖ר בַּלַּ֣יְלָהֿ הַזֶּ֑הֿ צְלִי־אֵ֣שׁ וּמַצּ֔וֹתֿ עַל־מְרֹרִ֖ים יֹֽאֿכְֿלֻֽהוּ׃
[‏ט] אַל־תֹּֽאֿכְֿל֤וּ מִמֶּ֙נּוּ֙ נָ֔א וּבָֿשֵׁ֥ל מְבֻֿשָּׁ֖ל בַּמָּ֑יִם כִּ֣י אִם־צְלִי־אֵ֔שׁ רֹאֿשׁ֥וֹ עַל־כְּרָעָ֖יו וְעַל־קִרְבּֽוֹ׃
[‏י] וְלֹֽא־תֿוֹתִֿ֥ירוּ מִמֶּ֖נּוּ עַדֿ־בֹּ֑קֶר וְהַנֹּתָֿ֥ר מִמֶּ֛נּוּ עַדֿ־בֹּ֖קֶר בָּאֵ֥שׁ תִּשְׂרֹֽפֿוּ׃
[‏יא] וְכָֿכָֿה֘ תֹּֽאֿכְֿל֣וּ אֹתֿוֹ֒ מָתְֿנֵיכֶֿ֣ם חֲגֻֿרִ֔ים נַֽעֲלֵיכֶֿם֙ בְּרַגְֿלֵיכֶ֔ם וּמַקֶּלְכֶֿ֖ם בְּיֶדְֿכֶֿ֑ם וַֽאֲכַֿלְתֶּ֤ם אֹתֿוֹ֙ בְּחִפָּז֔וֹן פֶּ֥סַח ה֖וּא לַֽיהֹוָֽה׃
[‏יב] וְעָֽבַֿרְתִּ֣י בְֿאֶֽרֶץ־מִצְרַיִם֘ בַּלַּ֣יְלָהֿ הַזֶּה֒ וְהִכֵּיתִֿ֤י כָֿל־בְּכֿוֹר֙ בְּאֶ֣רֶץ מִצְרַ֔יִם מֵֽאָדָֿ֖ם וְעַדֿ־בְּהֵמָ֑הֿ וּבְֿכָֿל־אֱלֹהֵ֥י מִצְרַ֛יִם אֶֽעֱשֶׂ֥הֿ שְׁפָֿטִ֖ים אֲנִ֥י יְהֹוָֽה׃
[‏יג] וְהָיָה֩ הַדָּ֨ם לָכֶ֜ם לְאֹ֗תֿ עַ֤ל הַבָּֽתִּים֙ אֲשֶׁ֣ר אַתֶּ֣ם שָׁ֔ם וְרָאִ֙יתִֿי֙ אֶתֿ־הַדָּ֔ם וּפָֽֿסַחְתִּ֖י עֲלֵכֶֿ֑ם וְלֹא־יִֽהְיֶ֨הֿ בָֿכֶֿ֥ם נֶ֙גֶֿף֙ לְמַשְׁחִ֔יתֿ בְּהַכֹּתִֿ֖י בְּאֶ֥רֶץ מִצְרָֽיִם׃
[‏יד] וְהָיָה֩ הַיּ֨וֹם הַזֶּ֤הֿ לָכֶֿם֙ לְזִכָּר֔וֹן וְחַגֹּתֶֿ֥ם אֹתֿ֖וֹ חַ֣גֿ לַֽיהֹוָ֑ה לְדֹֿרֹ֣תֵֿיכֶ֔ם חֻקַּ֥תֿ עוֹלָ֖ם תְּחָגֻּֽהוּ׃
[‏טו] שִׁבְֿעַ֤תֿ יָמִים֙ מַצּ֣וֹתֿ תֹּאֿכֵ֔לוּ אַ֚ךְֿ בַּיּ֣וֹם הָֽרִאֿשׁ֔וֹן תַּשְׁבִּ֥יתֿוּ שְּׂאֹ֖ר מִבָּֽתֵּיכֶֿ֑ם כִּ֣י׀ כָּל־אֹכֵֿ֣ל חָמֵ֗ץ וְנִכְֿרְתָ֞הֿ הַנֶּ֤פֶֿשׁ הַהִוא֙ מִיִּשְׂרָאֵ֔ל מִיּ֥וֹם הָֽרִאֿשֹׁ֖ן עַדֿ־י֥וֹם הַשְּׁבִֿעִֽי׃
[‏טז] וּבַֿיּ֤וֹם הָֽרִאֿשׁוֹן֙ מִקְרָא־קֹ֔דֶֿשׁ וּבַֿיּוֹם֙ הַשְּׁבִֿיעִ֔י מִקְרָא־קֹ֖דֶֿשׁ יִֽהְיֶ֣הֿ לָכֶֿ֑ם כָּל־מְלָאֿכָֿה֙ לֹא־יֵֽעָשֶׂ֣הֿ בָֿהֶ֔ם אַ֚ךְֿ אֲשֶׁ֣ר יֵֽאָכֵֿ֣ל לְכָֿל־נֶ֔פֶֿשׁ ה֥וּא לְבַֿדּ֖וֹ יֵֽעָשֶׂ֥הֿ לָכֶֽֿם׃
[‏יז] וּשְׁמַרְתֶּם֘ אֶתֿ־הַמַּצּוֹת֒ כִּ֗י בְּעֶ֙צֶם֙ הַיּ֣וֹם הַזֶּ֔הֿ הוֹצֵ֥אֿתִֿי אֶתֿ־צִבְֿאֽוֹתֵֿיכֶֿ֖ם מֵאֶ֣רֶץ מִצְרָ֑יִם וּשְׁמַרְתֶּ֞ם אֶתֿ־הַיּ֥וֹם הַזֶּ֛הֿ לְדֹֿרֹֽתֵֿיכֶֿ֖ם חֻקַּ֥תֿ עוֹלָֽם׃
[‏יח] בָּֽרִאֿשֹׁ֡ן בְּאַרְבָּעָה֩ עָשָׂ֨ר י֤וֹם לַחֹ֙דֶֿשׁ֙ בָּעֶ֔רֶבֿ תֹּֽאֿכְֿל֖וּ מַצֹּ֑תֿ עַ֠דֿ י֣וֹם הָֽאֶחָ֧דֿ וְעֶשְׂרִ֛ים לַחֹ֖דֶֿשׁ בָּעָֽרֶבֿ׃
[‏יט] שִׁבְֿעַ֣תֿ יָמִ֔ים שְׂאֹ֕ר לֹ֥א יִמָּצֵ֖א בְּבָֽֿתֵּיכֶֿ֑ם כִּ֣י׀ כָּל־אֹכֵֿ֣ל מַחְמֶ֗צֶתֿ וְנִכְֿרְתָ֞הֿ הַנֶּ֤פֶֿשׁ הַהִוא֙ מֵֽעֲדַֿ֣תֿ יִשְׂרָאֵ֔ל בַּגֵּ֖ר וּבְֿאֶזְרַ֥ח הָאָֽרֶץ׃
[‏כ] כָּל־מַחְמֶ֖צֶתֿ לֹ֣א תֹֿאֿכֵֿ֑לוּ בְּכֹֿל֙ מֽוֹשְׁבֹֿ֣תֵֿיכֶ֔ם תֹּֽאֿכְֿל֖וּ מַצּֽוֹתֿ׃פ
[חמישי] [‏כא] וַיִּקְרָ֥א מֹשֶׁ֛הֿ לְכָֿל־זִקְנֵ֥י יִשְׂרָאֵ֖ל וַיֹּ֣אֿמֶר אֲלֵהֶ֑ם מִֽשְׁכ֗וּ וּקְח֨וּ לָכֶֿ֥ם צֹ֛אֿן לְמִשְׁפְּחֹֽתֵֿיכֶֿ֖ם וְשַֽׁחֲט֥וּ הַפָּֽסַח׃
[‏כב] וּלְקַחְתֶּ֞ם אֲגֻֿדַּ֣תֿ אֵז֗וֹבֿ וּטְבַֿלְתֶּם֘ בַּדָּ֣ם אֲשֶׁר־בַּסַּף֒ וְהִגַּעְתֶּ֤ם אֶל־הַמַּשְׁקוֹף֙ וְאֶל־שְׁתֵּ֣י הַמְּזוּזֹ֔תֿ מִן־הַדָּ֖ם אֲשֶׁ֣ר בַּסָּ֑ףֿ וְאַתֶּ֗ם לֹ֥א תֵֽֿצְא֛וּ אִ֥ישׁ מִפֶּֽתַֿח־בֵּיתֿ֖וֹ עַדֿ־בֹּֽקֶר׃
[‏כג] וְעָבַֿ֣ר יְהֹוָה֘ לִנְגֹּ֣ףֿ אֶתֿ־מִצְרַיִם֒ וְרָאָ֤הֿ אֶתֿ־הַדָּם֙ עַל־הַמַּשְׁק֔וֹףֿ וְעַ֖ל שְׁתֵּ֣י הַמְּזוּזֹ֑תֿ וּפָֿסַ֤ח יְהֹוָה֙ עַל־הַפֶּ֔תַֿח וְלֹ֤א יִתֵּן֙ הַמַּשְׁחִ֔יתֿ לָבֹֿ֥א אֶל־בָּֽתֵּיכֶֿ֖ם לִנְגֹּֽףֿ׃
[‏כד] וּשְׁמַרְתֶּ֖ם אֶתֿ־הַדָּבָֿ֣ר הַזֶּ֑הֿ לְחָק־לְךָֿ֥ וּלְבָֿנֶ֖יךָֿ עַדֿ־עוֹלָֽם׃
[‏כה] וְהָיָ֞הֿ כִּֽי־תָֿבֹֿ֣אוּ אֶל־הָאָ֗רֶץ אֲשֶׁ֨ר יִתֵּ֧ן יְהֹוָ֛ה לָכֶֿ֖ם כַּֽאֲשֶׁ֣ר דִּבֵּ֑ר וּשְׁמַרְתֶּ֖ם אֶתֿ־הָֽעֲבֹֿדָֿ֥הֿ הַזֹּֽאֿתֿ׃
[‏כו] וְהָיָ֕הֿ כִּי־יֹֽאֿמְר֥וּ אֲלֵיכֶֿ֖ם בְּנֵיכֶֿ֑ם מָ֛הֿ הָֽעֲבֹֿדָֿ֥הֿ הַזֹּ֖אֿתֿ לָכֶֽֿם׃
[‏כז] וַֽאֲמַרְתֶּ֡ם זֶֽבַֿח־פֶּ֨סַח ה֜וּא לַֽיהֹוָ֗ה אֲשֶׁ֣ר פָּ֠סַח עַל־בָּתֵּ֤י בְֿנֵֽי־יִשְׂרָאֵל֙ בְּמִצְרַ֔יִם בְּנָגְֿפּ֥וֹ אֶתֿ־מִצְרַ֖יִם וְאֶתֿ־בָּתֵּ֣ינוּ הִצִּ֑יל וַיִּקֹּ֥דֿ הָעָ֖ם וַיִּֽשְׁתַּֽחֲוֽוּ׃
[‏כח] ‍ֽוַיֵּֽלְכֿ֥וּ וַיַּֽעֲשׂ֖וּ בְּנֵ֣י יִשְׂרָאֵ֑ל כַּֽאֲשֶׁ֨ר צִוָּ֧הֿ יְהֹוָ֛ה אֶתֿ־מֹשֶׁ֥הֿ וְאַֽהֲרֹ֖ן כֵּ֥ן עָשֽׂוּ׃ס
[ששי] [‏כט] וַיְהִ֣י׀ בַּֽחֲצִ֣י הַלַּ֗יְלָהֿ וַֽיהֹוָה֘ הִכָּ֣הֿ כָֿל־בְּכֿוֹר֘ בְּאֶ֣רֶץ מִצְרַיִם֒ מִבְּכֹֿ֤ר פַּרְעֹה֙ הַיֹּשֵׁ֣בֿ עַל־כִּסְא֔וֹ עַ֚דֿ בְּכֿ֣וֹר הַשְּׁבִ֔י אֲשֶׁ֖ר בְּבֵֿ֣יתֿ הַבּ֑וֹר וְכֹֿ֖ל בְּכֿ֥וֹר בְּהֵמָֽהֿ׃
[‏ל] וַיָּ֨קָם פַּרְעֹ֜הֿ לַ֗יְלָהֿ ה֤וּא וְכָֿל־עֲבָֿדָֿיו֙ וְכָֿל־מִצְרַ֔יִם וַתְּהִ֛י צְעָקָ֥הֿ גְֿדֹֿלָ֖הֿ בְּמִצְרָ֑יִם כִּי־אֵ֣ין בַּ֔יִתֿ אֲשֶׁ֥ר אֵֽין־שָׁ֖ם מֵֽתֿ׃
[‏לא] וַיִּקְרָא֩ לְמֹשֶׁ֨הֿ וּֽלְאַֽהֲרֹ֜ן לַ֗יְלָהֿ וַיֹּ֙אֿמֶר֙ ק֤וּמוּ צְּאוּ֙ מִתּ֣וֹךְֿ עַמִּ֔י גַּם־אַתֶּ֖ם גַּם־בְּנֵ֣י יִשְׂרָאֵ֑ל וּלְכֿ֛וּ עִבְֿדֿ֥וּ אֶתֿ־יְהֹוָ֖ה כְּדַֿבֶּרְכֶֽֿם׃
[‏לב] גַּם־צֹֽאֿנְכֶ֨ם גַּם־בְּקַרְכֶֿ֥ם קְח֛וּ כַּֽאֲשֶׁ֥ר דִּבַּרְתֶּ֖ם וָלֵ֑כֿוּ וּבֵֽֿרַכְֿתֶּ֖ם גַּם־אֹתִֽֿי׃
[‏לג] וַתֶּֽחֱזַ֤ק מִצְרַ֙יִם֙ עַל־הָעָ֔ם לְמַהֵ֖ר לְשַׁלְּחָ֣ם מִן־הָאָ֑רֶץ כִּ֥י אָֽמְר֖וּ כֻּלָּ֥נוּ מֵתִֽֿים׃
[‏לד] וַיִּשָּׂ֥א הָעָ֛ם אֶתֿ־בְּצֵק֖וֹ טֶ֣רֶם יֶחְמָ֑ץ מִשְׁאֲרֹתָֿ֛ם צְרֻרֹ֥תֿ בְּשִׂמְלֹתָֿ֖ם עַל־שִׁכְֿמָֽם׃
[‏לה] וּבְֿנֵֽי־יִשְׂרָאֵ֥ל עָשׂ֖וּ כִּדְֿבַֿ֣ר מֹשֶׁ֑הֿ וַֽיִּשְׁאֲלוּ֙ מִמִּצְרַ֔יִם כְּלֵי־כֶֿ֛סֶףֿ וּכְֿלֵ֥י זָהָ֖בֿ וּשְׂמָ‍לֹֽתֿ׃
[‏לו] וַֽיהֹוָ֞ה נָתַ֨ן אֶתֿ־חֵ֥ן הָעָ֛ם בְּעֵינֵ֥י מִצְרַ֖יִם וַיַּשְׁאִל֑וּם וַֽיְנַצְּל֖וּ אֶתֿ־מִצְרָֽיִם׃פ
[‏לז] וַיִּסְע֧וּ בְֿנֵֽי־יִשְׂרָאֵ֛ל מֵֽרַעְמְסֵ֖ס סֻכֹּ֑תָֿהֿ כְּשֵֽׁשׁ־מֵא֨וֹתֿ אֶ֧לֶףֿ רַגְֿלִ֛י הַגְּבָֿרִ֖ים לְבַֿ֥דֿ מִטָּֽףֿ׃
[‏לח] וְגַֿם־עֵ֥רֶבֿ רַ֖בֿ עָלָ֣הֿ אִתָּ֑ם וְצֹ֣אֿן וּבָֿקָ֔ר מִקְנֶ֖הֿ כָּבֵֿ֥דֿ מְאֹֽדֿ׃
[‏לט] וַיֹּאֿפ֨וּ אֶתֿ־הַבָּצֵ֜ק אֲשֶׁ֨ר הוֹצִ֧יאוּ מִמִּצְרַ֛יִם עֻגֹֿ֥תֿ מַצּ֖וֹתֿ כִּ֣י לֹ֣א חָמֵ֑ץ כִּי־גֹֽֿרְשׁ֣וּ מִמִּצְרַ֗יִם וְלֹ֤א יָֽכְֿלוּ֙ לְהִתְֿמַהְמֵ֔הַּ וְגַֿם־צֵדָֿ֖הֿ לֹֽא־עָשׂ֥וּ לָהֶֽם׃
[‏מ] וּמוֹשַׁב֙ בְּנֵ֣י יִשְׂרָאֵ֔ל אֲשֶׁ֥ר יָֽשְׁבֿ֖וּ בְּמִצְרָ֑יִם שְׁלֹשִׁ֣ים שָׁנָ֔הֿ וְאַרְבַּ֥ע מֵא֖וֹתֿ שָׁנָֽהֿ׃
[‏מא] וַיְהִ֗י מִקֵּץ֙ שְׁלֹשִׁ֣ים שָׁנָ֔הֿ וְאַרְבַּ֥ע מֵא֖וֹתֿ שָׁנָ֑הֿ וַיְהִ֗י בְּעֶ֙צֶם֙ הַיּ֣וֹם הַזֶּ֔הֿ יָֽצְא֛וּ כָּל־צִבְֿא֥וֹתֿ יְהֹוָ֖ה מֵאֶ֥רֶץ מִצְרָֽיִם׃
[‏מב] לֵ֣יל שִׁמֻּרִ֥ים הוּא֙ לַֽיהֹוָ֔ה לְהֽוֹצִיאָ֖ם מֵאֶ֣רֶץ מִצְרָ֑יִם הֽוּא־הַלַּ֤יְלָהֿ הַזֶּה֙ לַֽיהֹוָ֔ה שִׁמֻּרִ֛ים לְכָֿל־בְּנֵ֥י יִשְׂרָאֵ֖ל לְדֹֽֿרֹתָֽֿם׃פ
[‏מג] וַיֹּ֤אֿמֶר יְהֹוָה֙ אֶל־מֹשֶׁ֣הֿ וְאַֽהֲרֹ֔ן זֹ֖אֿתֿ חֻקַּ֣תֿ הַפָּ֑סַח כָּל־בֶּן־נֵכָֿ֖ר לֹא־יֹ֥אֿכַֿל בּֽוֹ׃
[‏מד] וְכָֿל־עֶ֥בֶֿדֿ אִ֖ישׁ מִקְנַתֿ־כָּ֑סֶףֿ וּמַלְתָּ֣הֿ אֹת֔וֹ אָ֖ז יֹ֥אֿכַֿל בּֽוֹ׃
[‏מה] תּוֹשָׁ֥בֿ וְשָׂכִֿ֖יר לֹא־יֹ֥אֿכַֿל־בּֽוֹ׃
[‏מו] בְּבַֿ֤יִתֿ אֶחָד֙ יֵֽאָכֵ֔ל לֹֽא־תֿוֹצִ֧יא מִן־הַבַּ֛יִתֿ מִן־הַבָּשָׂ֖ר ח֑וּצָהֿ וְעֶ֖צֶם לֹֽא־תִֿשְׁבְּרוּ־בֽֿוֹ׃
[‏מז] כָּל־עֲדַֿ֥תֿ יִשְׂרָאֵ֖ל יַֽעֲשׂ֥וּ אֹתֽֿוֹ׃
[‏מח] וְכִֽֿי־יָג֨וּר אִתְּךָ֜ גֵּ֗ר וְעָ֣שָׂהֿ פֶֿסַח֘ לַֽיהֹוָה֒ הִמּ֧וֹל ל֣וֹ כָֿל־זָכָ֗ר וְאָז֙ יִקְרַ֣בֿ לַֽעֲשֹׂת֔וֹ וְהָיָ֖הֿ כְּאֶזְרַ֣ח הָאָ֑רֶץ וְכָֿל־עָרֵ֖ל לֹא־יֹ֥אֿכַֿל בּֽוֹ׃
[‏מט] תּוֹרָ֣הֿ אַחַ֔תֿ יִֽהְיֶ֖הֿ לָֽאֶזְרָ֑ח וְלַגֵּ֖ר הַגָּ֥ר בְּתֽֿוֹכְֿכֶֽֿם׃
[‏נ] וַֽיַּֽעֲשׂ֖וּ כָּל־בְּנֵ֣י יִשְׂרָאֵ֑ל כַּֽאֲשֶׁ֨ר צִוָּ֧הֿ יְהֹוָ֛ה אֶתֿ־מֹשֶׁ֥הֿ וְאֶֽתֿ־אַֽהֲרֹ֖ן כֵּ֥ן עָשֽׂוּ׃ס
[‏נא] וַיְהִ֕י בְּעֶ֖צֶם הַיּ֣וֹם הַזֶּ֑הֿ הוֹצִ֨יא יְהֹוָ֜ה אֶתֿ־בְּנֵ֧י יִשְׂרָאֵ֛ל מֵאֶ֥רֶץ מִצְרַ֖יִם עַל־צִבְֿאֹתָֽֿם׃פ

פרק יג
[שביעי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] קַדֶּשׁ־לִ֨י כָֿל־בְּכ֜וֹר פֶּ֤טֶר כָּל־רֶ֙חֶם֙ בִּבְֿנֵ֣י יִשְׂרָאֵ֔ל בָּֽאָדָֿ֖ם וּבַֿבְּהֵמָ֑הֿ לִ֖י הֽוּא׃
[‏ג] וַיֹּ֨אֿמֶר מֹשֶׁ֜הֿ אֶל־הָעָ֗ם זָכ֞וֹר אֶתֿ־הַיּ֤וֹם הַזֶּה֙ אֲשֶׁ֨ר יְצָאֿתֶֿ֤ם מִמִּצְרַ֙יִם֙ מִבֵּ֣יתֿ עֲבָֿדִ֔ים כִּ֚י בְּחֹ֣זֶק יָ֔דֿ הוֹצִ֧יא יְהֹוָ֛ה אֶתְֿכֶֿ֖ם מִזֶּ֑הֿ וְלֹ֥א יֵֽאָכֵֿ֖ל חָמֵֽץ׃
[‏ד] הַיּ֖וֹם אַתֶּ֣ם יֹֽצְאִ֑ים בְּחֹ֖דֶֿשׁ הָֽאָבִֽֿיבֿ׃
[‏ה] וְהָיָ֣הֿ כִֽֿי־יְבִֽֿיאֲךָֿ֣ יְהֹוָ֡ה‌ אֶל־אֶ֣רֶץ הַֽ֠כְּנַֽעֲנִי וְהַֽחִתִּ֨י וְהָֽאֱמֹרִ֜י וְהַֽחִוִּ֣י וְהַיְבֿוּסִ֗י אֲשֶׁ֨ר נִשְׁבַּ֤ע לַֽאֲבֹֿתֶ֙יךָ֙ לָ֣תֶֿתֿ לָ֔ךְֿ אֶ֛רֶץ זָבַֿ֥תֿ חָלָ֖בֿ וּדְֿבָֿ֑שׁ וְעָֽבַֿדְֿתָּ֛ אֶתֿ־הָֽעֲבֹֿדָֿ֥הֿ הַזֹּ֖אֿתֿ בַּחֹ֥דֶֿשׁ הַזֶּֽהֿ׃
[‏ו] שִׁבְֿעַ֥תֿ יָמִ֖ים תֹּאֿכַֿ֣ל מַצֹּ֑תֿ וּבַֿיּוֹם֙ הַשְּׁבִֿיעִ֔י חַ֖גֿ לַֽיהֹוָֽה׃
[‏ז] מַצּוֹת֙ יֵֽאָכֵ֔ל אֵ֖תֿ שִׁבְֿעַ֣תֿ הַיָּמִ֑ים וְלֹא־יֵֽרָאֶ֨הֿ לְךָ֜ חָמֵ֗ץ וְלֹא־יֵֽרָאֶ֥הֿ לְךָֿ֛ שְׂאֹ֖ר בְּכָֿל־גְּבֻֿלֶֽךָֿ׃
[‏ח] וְהִגַּדְֿתָּ֣ לְבִֿנְךָ֔ בַּיּ֥וֹם הַה֖וּא לֵאֿמֹ֑ר בַּֽעֲבֿ֣וּר זֶ֗הֿ עָשָׂ֤הֿ יְהֹוָה֙ לִ֔י בְּצֵאֿתִֿ֖י מִמִּצְרָֽיִם׃
[‏ט] וְהָיָה֩ לְךָ֙ לְא֜וֹתֿ עַל־יָֽדְֿךָ֗ וּלְזִכָּרוֹן֙ בֵּ֣ין עֵינֶ֔יךָֿ לְמַ֗עַן תִּֽהְיֶ֛הֿ תּוֹרַ֥תֿ יְהֹוָ֖ה בְּפִֿ֑יךָֿ כִּ֚י בְּיָ֣דֿ חֲזָקָ֔הֿ הוֹצִֽאֲךָֿ֥ יְהֹוָ֖ה מִמִּצְרָֽיִם׃
[‏י] וְשָֽׁמַרְתָּ֛ אֶתֿ־הַֽחֻקָּ֥הֿ הַזֹּ֖אֿתֿ לְמֽוֹעֲדָֿ֑הּ מִיָּמִ֖ים יָמִֽימָהֿ׃פ
[‏יא] וְהָיָ֞הֿ כִּֽי־יְבִֽֿאֲךָֿ֤ יְהֹוָה֙ אֶל־אֶ֣רֶץ הַֽכְּנַֽעֲנִ֔י כַּֽאֲשֶׁ֛ר נִשְׁבַּ֥ע לְךָֿ֖ וְלַֽאֲבֹֿתֶֿ֑יךָֿ וּנְתָֿנָ֖הּ לָֽךְֿ׃
[‏יב] וְהַֽעֲבַֿרְתָּ֥ כָֿל־פֶּֽטֶר־רֶ֖חֶם לַֽיהֹוָ֑ה וְכָֿל־פֶּ֣טֶר׀ שֶׁ֣גֶֿר בְּהֵמָ֗הֿ אֲשֶׁ֨ר יִֽהְיֶ֥הֿ לְךָֿ֛ הַזְּכָֿרִ֖ים לַֽיהֹוָֽה׃
[‏יג] וְכָֿל־פֶּ֤טֶר חֲמֹר֙ תִּפְֿדֶּ֣הֿ בְֿשֶׂ֔הֿ וְאִם־לֹ֥א תִֿפְֿדֶּ֖הֿ וַֽעֲרַפְֿתּ֑וֹ וְכֹ֨ל בְּכֿ֥וֹר אָדָֿ֛ם בְּבָֿנֶ֖יךָֿ תִּפְֿדֶּֽהֿ׃
[מפטיר] [‏יד] וְהָיָ֞הֿ כִּֽי־יִשְׁאָֽלְךָֿ֥ בִֿנְךָֿ֛ מָחָ֖ר לֵאֿמֹ֣ר מַהֿ־זֹּ֑אֿתֿ וְאָֽמַרְתָּ֣ אֵלָ֔יו בְּחֹ֣זֶק יָ֗דֿ הֽוֹצִיאָ֧נוּ יְהֹוָ֛ה מִמִּצְרַ֖יִם מִבֵּ֥יתֿ עֲבָֿדִֽֿים׃
[‏טו] וַיְהִ֗י כִּֽי־הִקְשָׁ֣הֿ פַֿרְעֹה֘ לְשַׁלְּחֵנוּ֒ וַיַּֽהֲרֹ֨גֿ יְהֹוָ֤ה כָּל־בְּכֿוֹר֙ בְּאֶ֣רֶץ מִצְרַ֔יִם מִבְּכֹֿ֥ר אָדָֿ֖ם וְעַדֿ־בְּכֿ֣וֹר בְּהֵמָ֑הֿ עַל־כֵּן֩ אֲנִ֨י זֹבֵ֜חַ לַֽיהֹוָ֗ה כָּל־פֶּ֤טֶר רֶ֙חֶם֙ הַזְּכָֿרִ֔ים וְכָֿל־בְּכֿ֥וֹר בָּנַ֖י אֶפְֿדֶּֽהֿ׃
[‏טז] וְהָיָ֤הֿ לְאוֹת֙ עַל־יָ֣דְֿכָ֔הֿ וּלְטֽוֹטָפֹֿ֖תֿ בֵּ֣ין עֵינֶ֑יךָֿ כִּ֚י בְּחֹ֣זֶק יָ֔דֿ הֽוֹצִיאָ֥נוּ יְהֹוָ֖ה מִמִּצְרָֽיִם׃ס
‏{פרשת בשלח}[‏יז] וַיְהִ֗י בְּשַׁלַּ֣ח פַּרְעֹה֘ אֶתֿ־הָעָם֒ וְלֹֽא־נָחָ֣ם אֱלֹהִ֗ים דֶּ֚רֶךְֿ אֶ֣רֶץ פְּלִשְׁתִּ֔ים כִּ֥י קָר֖וֹבֿ ה֑וּא כִּ֣י׀ אָמַ֣ר אֱלֹהִ֗ים פֶּן־יִנָּחֵ֥ם הָעָ֛ם בִּרְאֹתָֿ֥ם מִלְחָמָ֖הֿ וְשָׁ֥בֿוּ מִצְרָֽיְמָהֿ׃
[‏יח] וַיַּסֵּ֨בֿ אֱלֹהִ֧ים׀ אֶתֿ־הָעָ֛ם דֶּ֥רֶךְֿ הַמִּדְֿבָּ֖ר יַם־ס֑וּףֿ וַֽחֲמֻשִׁ֛ים עָל֥וּ בְֿנֵֽי־יִשְׂרָאֵ֖ל מֵאֶ֥רֶץ מִצְרָֽיִם׃
[‏יט] וַיִּקַּ֥ח מֹשֶׁ֛הֿ אֶתֿ־עַצְמ֥וֹתֿ יוֹסֵ֖ףֿ עִמּ֑וֹ כִּי֩ הַשְׁבֵּ֨עַ הִשְׁבִּ֜יעַ אֶתֿ־בְּנֵ֤י יִשְׂרָאֵל֙ לֵאֿמֹ֔ר פָּקֹ֨דֿ יִפְֿקֹ֤דֿ אֱלֹהִים֙ אֶתְֿכֶ֔ם וְהַֽעֲלִיתֶֿ֧ם אֶתֿ־עַצְמֹתַֿ֛י מִזֶּ֖הֿ אִתְּכֶֽֿם׃
[‏כ] וַיִּסְע֖וּ מִסֻּכֹּ֑תֿ וַיַּֽחֲנ֣וּ בְֿאֵתָ֔ם בִּקְצֵ֖הֿ הַמִּדְֿבָּֽר׃
[‏כא] וַֽיהֹוָ֡ה הֹלֵךְ֩ לִפְֿנֵיהֶ֨ם יוֹמָ֜ם בְּעַמּ֤וּדֿ עָנָן֙ לַנְחֹתָֿ֣ם הַדֶּ֔רֶךְֿ וְלַ֛יְלָהֿ בְּעַמּ֥וּדֿ אֵ֖שׁ לְהָאִ֣יר לָהֶ֑ם לָלֶ֖כֶֿתֿ יוֹמָ֥ם וָלָֽיְלָהֿ׃
[‏כב] לֹֽא־יָמִ֞ישׁ עַמּ֤וּדֿ הֶֽעָנָן֙ יוֹמָ֔ם וְעַמּ֥וּדֿ הָאֵ֖שׁ לָ֑יְלָהֿ לִפְֿנֵ֖י הָעָֽם׃פ

פרק יד
[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּר֘ אֶל־בְּנֵ֣י יִשְׂרָאֵל֒ וְיָשֻׁ֗בֿוּ וְיַֽחֲנוּ֙ לִפְֿנֵי֙ פִּ֣י הַֽחִירֹ֔תֿ בֵּ֥ין מִגְֿדֹּ֖ל וּבֵֿ֣ין הַיָּ֑ם לִפְֿנֵי֙ בַּ֣עַל צְפֹ֔ן נִכְֿח֥וֹ תַֽֿחֲנ֖וּ עַל־הַיָּֽם׃
[‏ג] וְאָמַ֤ר פַּרְעֹה֙ לִבְֿנֵ֣י יִשְׂרָאֵ֔ל נְבֻֿכִֿ֥ים הֵ֖ם בָּאָ֑רֶץ סָגַֿ֥ר עֲלֵיהֶ֖ם הַמִּדְֿבָּֽר׃
[‏ד] וְחִזַּקְתִּ֣י אֶתֿ־לֵבֿ־פַּרְעֹה֘ וְרָדַֿ֣ףֿ אַֽחֲרֵיהֶם֒ וְאִכָּֽבְֿדָֿ֤הֿ בְּפַֿרְעֹה֙ וּבְֿכָֿל־חֵיל֔וֹ וְיָֽדְֿע֥וּ מִצְרַ֖יִם כִּֽי־אֲנִ֣י יְהֹוָ֑ה וַיַּֽעֲשׂוּ־כֵֽֿן׃
[‏ה] וַיֻּגַּד֙ לְמֶ֣לֶךְֿ מִצְרַ֔יִם כִּ֥י בָֿרַ֖ח הָעָ֑ם וַ֠יֵּֽהָפֵֿךְֿ לְבַ֨בֿ פַּרְעֹ֤הֿ וַֽעֲבָֿדָֿיו֙ אֶל־הָעָ֔ם וַיֹּֽאֿמְרוּ֙ מַהֿ־זֹּ֣אֿתֿ עָשִׂ֔ינוּ כִּֽי־שִׁלַּ֥חְנוּ אֶתֿ־יִשְׂרָאֵ֖ל מֵֽעָבְֿדֵֽֿנוּ׃
[‏ו] וַיֶּאְסֹ֖ר אֶתֿ־רִכְֿבּ֑וֹ וְאֶתֿ־עַמּ֖וֹ לָקַ֥ח עִמּֽוֹ׃
[‏ז] וַיִּקַּ֗ח שֵֽׁשׁ־מֵא֥וֹתֿ רֶ֙כֶֿב֙ בָּח֔וּר וְכֹֿ֖ל רֶ֣כֶֿבֿ מִצְרָ֑יִם וְשָֽׁלִשִׁ֖ם עַל־כֻּלּֽוֹ׃
[‏ח] וַיְחַזֵּ֣ק יְהֹוָ֗ה אֶתֿ־לֵ֤בֿ פַּרְעֹה֙ מֶ֣לֶךְֿ מִצְרַ֔יִם וַיִּרְדֹּ֕ףֿ אַֽחֲרֵ֖י בְּנֵ֣י יִשְׂרָאֵ֑ל וּבְֿנֵ֣י יִשְׂרָאֵ֔ל יֹֽצְאִ֖ים בְּיָ֥דֿ רָמָֽהֿ׃
[שני] [‏ט] וַיִּרְדְּפ֨וּ מִצְרַ֜יִם אַֽחֲרֵיהֶ֗ם וַיַּשִּׂ֤יגֿוּ אוֹתָֿם֙ חֹנִ֣ים עַל־הַיָּ֔ם כָּל־סוּס֙ רֶ֣כֶֿבֿ פַּרְעֹ֔הֿ וּפָֽֿרָשָׁ֖יו וְחֵיל֑וֹ עַל־פִּי֙ הַֽחִירֹ֔תֿ לִפְֿנֵ֖י בַּ֥עַל צְפֹֽֿן׃
[‏י] וּפַֿרְעֹ֖הֿ הִקְרִ֑יבֿ וַיִּשְׂאוּ֩ בְֿנֵֽי־יִשְׂרָאֵ֨ל אֶתֿ־עֵֽינֵיהֶ֜ם וְהִנֵּ֥הֿ מִצְרַ֣יִם׀ נֹסֵ֣עַ אַֽחֲרֵיהֶ֗ם וַיִּֽירְאוּ֙ מְאֹ֔דֿ וַיִּצְעֲק֥וּ בְֿנֵֽי־יִשְׂרָאֵ֖ל אֶל־יְהֹוָֽה׃
[‏יא] וַיֹּֽאֿמְרוּ֘ אֶל־מֹשֶׁה֒ הֲֽמִבְּלִ֤י אֵֽין־קְבָֿרִים֙ בְּמִצְרַ֔יִם לְקַחְתָּ֖נוּ לָמ֣וּתֿ בַּמִּדְֿבָּ֑ר מַהֿ־זֹּאֿת֙ עָשִׂ֣יתָֿ לָּ֔נוּ לְהֽוֹצִיאָ֖נוּ מִמִּצְרָֽיִם׃
[‏יב] הֲלֹא־זֶ֣הֿ הַדָּבָ֗ר אֲשֶׁר֩ דִּבַּ֨רְנוּ אֵלֶ֤יךָֿ בְֿמִצְרַ֙יִם֙ לֵאֿמֹ֔ר חֲדַֿ֥ל מִמֶּ֖נּוּ וְנַֽעַבְֿדָֿ֣הֿ אֶתֿ־מִצְרָ֑יִם כִּ֣י ט֥וֹבֿ לָ֙נוּ֙ עֲבֹֿ֣דֿ אֶתֿ־מִצְרַ֔יִם מִמֻּתֵֿ֖נוּ בַּמִּדְֿבָּֽר׃
[‏יג] וַיֹּ֨אֿמֶר מֹשֶׁ֣הֿ אֶל־הָעָם֘ אַל־תִּירָאוּ֒ הִֽתְֿיַצְּב֗וּ וּרְאוּ֙ אֶתֿ־יְשׁוּעַ֣תֿ יְהֹוָ֔ה אֲשֶׁר־יַֽעֲשֶׂ֥הֿ לָכֶֿ֖ם הַיּ֑וֹם כִּ֗י אֲשֶׁ֨ר רְאִיתֶֿ֤ם אֶתֿ־מִצְרַ֙יִם֙ הַיּ֔וֹם לֹ֥א תֹֿסִ֛פֿוּ לִרְאֹתָֿ֥ם ע֖וֹדֿ עַדֿ־עוֹלָֽם׃
[‏יד] יְהֹוָ֖ה יִלָּחֵ֣ם לָכֶֿ֑ם וְאַתֶּ֖ם תַּֽחֲרִשֽׁוּן׃פ
[שלישי] [‏טו] וַיֹּ֤אֿמֶר יְהֹוָה֙ אֶל־מֹשֶׁ֔הֿ מַהֿ־תִּצְעַ֖ק אֵלָ֑י דַּבֵּ֥ר אֶל־בְּנֵֽי־יִשְׂרָאֵ֖ל וְיִסָּֽעוּ׃
[‏טז] וְאַתָּ֞הֿ הָרֵ֣ם אֶֽתֿ־מַטְּךָ֗ וּנְטֵ֧הֿ אֶתֿ־יָֽדְֿךָֿ֛ עַל־הַיָּ֖ם וּבְֿקָעֵ֑הוּ וְיָבֹֿ֧אוּ בְֿנֵֽי־יִשְׂרָאֵ֛ל בְּתֿ֥וֹךְֿ הַיָּ֖ם בַּיַּבָּשָֽׁהֿ׃
[‏יז] וַֽאֲנִ֗י הִנְנִ֤י מְחַזֵּק֙ אֶתֿ־לֵ֣בֿ מִצְרַ֔יִם וְיָבֹֿ֖אוּ אַֽחֲרֵיהֶ֑ם וְאִכָּֽבְֿדָֿ֤הֿ בְּפַֿרְעֹה֙ וּבְֿכָֿל־חֵיל֔וֹ בְּרִכְֿבּ֖וֹ וּבְֿפָֽֿרָשָֽׁיו׃
[‏יח] וְיָֽדְֿע֥וּ מִצְרַ֖יִם כִּֽי־אֲנִ֣י יְהֹוָ֑ה בְּהִכָּֽבְֿדִֿ֣י בְּפַֿרְעֹ֔הֿ בְּרִכְֿבּ֖וֹ וּבְֿפָֽֿרָשָֽׁיו׃
[‏יט] וַיִּסַּ֞ע מַלְאַ֣ךְֿ הָֽאֱלֹהִ֗ים הַֽהֹלֵךְ֙ לִפְֿנֵי֙ מַֽחֲנֵ֣הֿ יִשְׂרָאֵ֔ל וַיֵּ֖לֶךְֿ מֵאַֽחֲרֵיהֶ֑ם וַיִּסַּ֞ע עַמּ֤וּדֿ הֶֽעָנָן֙ מִפְּנֵיהֶ֔ם וַֽיַּֽעֲמֹ֖דֿ מֵאַֽחֲרֵיהֶֽם׃
[‏כ] וַיָּבֹ֞א בֵּ֣ין׀ מַֽחֲנֵ֣הֿ מִצְרַ֗יִם וּבֵֿין֙ מַֽחֲנֵ֣הֿ יִשְׂרָאֵ֔ל וַיְהִ֤י הֶֽעָנָן֙ וְהַחֹ֔שֶׁךְֿ וַיָּ֖אֶר אֶתֿ־הַלָּ֑יְלָהֿ וְלֹֽא־קָרַ֥בֿ זֶ֛הֿ אֶל־זֶ֖הֿ כָּל־הַלָּֽיְלָהֿ׃
[‏כא] וַיֵּ֨ט מֹשֶׁ֣הֿ אֶתֿ־יָדֿוֹ֘ עַל־הַיָּם֒ וַיּ֣וֹלֶךְֿ יְהֹוָ֣ה׀ אֶתֿ־הַ֠יָּם בְּר֨וּחַ קָדִֿ֤ים עַזָּה֙ כָּל־הַלַּ֔יְלָהֿ וַיָּ֥שֶׂם אֶתֿ־הַיָּ֖ם לֶחָֽרָבָֿ֑הֿ וַיִּבָּֽקְע֖וּ הַמָּֽיִם׃
[‏כב] וַיָּבֹֿ֧אוּ בְֿנֵֽי־יִשְׂרָאֵ֛ל בְּתֿ֥וֹךְֿ הַיָּ֖ם בַּיַּבָּשָׁ֑הֿ וְהַמַּ֤יִם לָהֶם֙ חוֹמָ֔הֿ מִֽימִינָ֖ם וּמִשְּׂמֹאֿלָֽם׃
[‏כג] וַיִּרְדְּפֿ֤וּ מִצְרַ֙יִם֙ וַיָּבֹֿ֣אוּ אַֽחֲרֵיהֶ֔ם כֹּ֚ל ס֣וּס פַּרְעֹ֔הֿ רִכְֿבּ֖וֹ וּפָֽֿרָשָׁ֑יו אֶל־תּ֖וֹךְֿ הַיָּֽם׃
[‏כד] ‍ֽוַיְהִי֙ בְּאַשְׁמֹ֣רֶתֿ הַבֹּ֔קֶר וַיַּשְׁקֵ֤ףֿ יְהֹוָה֙ אֶל־מַֽחֲנֵ֣הֿ מִצְרַ֔יִם בְּעַמּ֥וּדֿ אֵ֖שׁ וְעָנָ֑ן וַיָּ֕הָם אֵ֖תֿ מַֽחֲנֵ֥הֿ מִצְרָֽיִם׃
[‏כה] וַיָּ֗סַר אֵ֚תֿ אֹפַֿ֣ן מַרְכְּבֹֿתָ֔יו וַֽיְנַֽהֲגֵֿ֖הוּ בִּכְֿבֵֿדֻֿ֑תֿ וַיֹּ֣אֿמֶר מִצְרַ֗יִם אָנ֙וּסָה֙ מִפְּנֵ֣י יִשְׂרָאֵ֔ל כִּ֣י יְהֹוָ֔ה נִלְחָ֥ם לָהֶ֖ם בְּמִצְרָֽיִם׃פ
[רביעי] [‏כו] וַיֹּ֤אֿמֶר יְהֹוָה֙ אֶל־מֹשֶׁ֔הֿ נְטֵ֥הֿ אֶתֿ־יָֽדְֿךָֿ֖ עַל־הַיָּ֑ם וְיָשֻׁ֤בֿוּ הַמַּ֙יִם֙ עַל־מִצְרַ֔יִם עַל־רִכְֿבּ֖וֹ וְעַל־פָּֽרָשָֽׁיו׃
[‏כז] וַיֵּט֩ מֹשֶׁ֨הֿ אֶתֿ־יָד֜וֹ עַל־הַיָּ֗ם וַיָּ֨שָׁבֿ הַיָּ֜ם לִפְֿנ֥וֹתֿ בֹּ֙קֶר֙ לְאֵ֣יתָֿנ֔וֹ וּמִצְרַ֖יִם נָסִ֣ים לִקְרָאֿתֿ֑וֹ וַיְנַעֵ֧ר יְהֹוָ֛ה אֶתֿ־מִצְרַ֖יִם בְּתֿ֥וֹךְֿ הַיָּֽם׃
[‏כח] וַיָּשֻׁ֣בֿוּ הַמַּ֗יִם וַיְכַֿסּ֤וּ אֶתֿ־הָרֶ֙כֶֿב֙ וְאֶתֿ־הַפָּ֣רָשִׁ֔ים לְכֹֿל֙ חֵ֣יל פַּרְעֹ֔הֿ הַבָּאִ֥ים אַֽחֲרֵיהֶ֖ם בַּיָּ֑ם לֹֽא־נִשְׁאַ֥ר בָּהֶ֖ם עַדֿ־אֶחָֽדֿ׃
[‏כט] וּבְֿנֵ֧י יִשְׂרָאֵ֛ל הָֽלְכֿ֥וּ בַֿיַּבָּשָׁ֖הֿ בְּתֿ֣וֹךְֿ הַיָּ֑ם וְהַמַּ֤יִם לָהֶם֙ חֹמָ֔הֿ מִֽימִינָ֖ם וּמִשְּׂמֹאֿלָֽם׃
[‏ל] וַיּ֨וֹשַׁע יְהֹוָ֜ה בַּיּ֥וֹם הַה֛וּא אֶתֿ־יִשְׂרָאֵ֖ל מִיַּ֣דֿ מִצְרָ֑יִם וַיַּ֤רְא יִשְׂרָאֵל֙ אֶתֿ־מִצְרַ֔יִם מֵ֖תֿ עַל־שְׂפַֿ֥תֿ הַיָּֽם׃
[‏לא] וַיַּ֨רְא יִשְׂרָאֵ֜ל אֶתֿ־הַיָּ֣דֿ הַגְּדֹֿלָ֗הֿ אֲשֶׁ֨ר עָשָׂ֤הֿ יְהֹוָה֙ בְּמִצְרַ֔יִם וַיִּֽירְא֥וּ הָעָ֖ם אֶתֿ־יְהֹוָ֑ה וַֽיַּֽאֲמִ֙ינוּ֙ בַּֽיהֹוָ֔ה וּבְֿמֹשֶׁ֖הֿ עַבְֿדּֽוֹ׃פ

פרק טו
[‏א] אָ֣ז יָשִֽׁיר־מֹשֶׁה֩ וּבְֿנֵ֨י יִשְׂרָאֵ֜ל אֶתֿ־הַשִּׁירָ֤הֿ הַזֹּאֿת֙ לַֽיהֹוָ֔ה וַיֹּֽאֿמְר֖וּ לֵאֿמֹ֑ר אָשִׁ֤ירָהֿ לַֽיהֹוָה֙ כִּֽי־גָֿאֹ֣הֿ גָּאָ֔הֿ ס֥וּס וְרֹֽכְֿבֿ֖וֹ רָמָ֥הֿ בַֿיָּֽם׃
[‏ב] עָזִּ֤י וְזִמְרָת֙ יָ֔הּ וַֽיְהִי־לִ֖י לִֽישׁוּעָ֑הֿ זֶ֤הֿ אֵלִי֙ וְֽאַנְוֵ֔הוּ אֱלֹהֵ֥י אָבִֿ֖י וַֽאֲרֹמְמֶֽנְהוּ׃
[‏ג] יְהֹוָ֖ה אִ֣ישׁ מִלְחָמָ֑הֿ יְהֹוָ֖ה שְׁמֽוֹ׃
[‏ד] מַרְכְּבֹֿ֥תֿ פַּרְעֹ֛הֿ וְחֵיל֖וֹ יָרָ֣הֿ בַֿיָּ֑ם וּמִבְֿחַ֥ר שָֽׁלִשָׁ֖יו טֻבְּע֥וּ בְֿיַם־סֽוּףֿ׃
[‏ה] תְּהֹמֹ֖תֿ יְכַֿסְיֻ֑מוּ יָֽרְדֿ֥וּ בִֿמְצוֹלֹ֖תֿ כְּמוֹ־אָֽבֶֿן׃
[‏ו] יְמִֽינְךָֿ֣ יְהֹוָ֔ה נֶאְדָּרִ֖י בַּכֹּ֑חַ יְמִֽינְךָֿ֥ יְהֹוָ֖ה תִּרְעַ֥ץ אוֹיֵֽבֿ׃
[‏ז] וּבְֿרֹ֥בֿ גְּאֽוֹנְךָֿ֖ תַּֽהֲרֹ֣ס קָמֶ֑יךָֿ תְּשַׁלַּח֙ חֲרֹ֣נְךָ֔ יֹֽאֿכְֿלֵ֖מוֹ כַּקַּֽשׁ׃
[‏ח] וּבְֿר֤וּחַ אַפֶּ֙יךָ֙ נֶ֣עֶרְמוּ מַ֔יִם נִצְּבֿ֥וּ כְֿמוֹ־נֵ֖דֿ נֹֽזְלִ֑ים קָֽפְֿא֥וּ תְֿהֹמֹ֖תֿ בְּלֶבֿ־יָֽם׃
[‏ט] אָמַ֥ר אוֹיֵ֛בֿ אֶרְדֹּ֥ףֿ אַשִּׂ֖יגֿ אֲחַלֵּ֣ק שָׁלָ֑ל תִּמְלָאֵ֣מוֹ נַפְֿשִׁ֔י אָרִ֣יק חַרְבִּ֔י תּֽוֹרִישֵׁ֖מוֹ יָדִֽֿי׃
[‏י] נָשַׁ֥פְֿתָּ בְֿרֽוּחֲךָֿ֖ כִּסָּ֣מוֹ יָ֑ם צָֽלְלוּ֙ כַּֽעוֹפֶ֔רֶתֿ בְּמַ֖יִם אַדִּירִֽים׃
[‏יא] מִֽי־כָֿמֹ֤כָֿהֿ בָּֽאֵלִם֙ יְהֹוָ֔ה מִ֥י כָּמֹ֖כָֿהֿ נֶאְדָּ֣ר בַּקֹּ֑דֶֿשׁ נוֹרָ֥א תְֿהִלֹּ֖תֿ עֹֽשֵׂהֿ־פֶֽֿלֶא׃
[‏יב] נָטִ֙יתָ֙ יְמִ֣ינְךָ֔ תִּבְֿלָעֵ֖מוֹ אָֽרֶץ׃
[‏יג] נָחִ֥יתָֿ בְֿחַסְדְּךָֿ֖ עַם־ז֣וּ גָּאָ֑לְתָּ נֵהַ֥לְתָּ בְֿעָזְּךָֿ֖ אֶל־נְוֵ֥הֿ קָדְֿשֶֽׁךָֿ׃
[‏יד] שָֽׁמְע֥וּ עַמִּ֖ים יִרְגָּז֑וּן חִ֣יל אָחַ֔ז יֹֽשְׁבֵֿ֖י פְּלָֽשֶׁתֿ׃
[‏טו] אָ֤ז נִבְֿהֲלוּ֙ אַלּוּפֵֿ֣י אֱד֔וֹם אֵילֵ֣י מוֹאָ֔בֿ יֹֽאֿחֲזֵ֖מוֹ רָ֑עַדֿ נָמֹ֕גֿוּ כֹּ֖ל יֹֽשְׁבֵֿ֥י כְֿנָֽעַן׃
[‏טז] תִּפֹּ֨ל עֲלֵיהֶ֤ם‌ אֵימָ֙תָֿה֙ וָפַ֔חַדֿ בִּגְֿדֹֿ֥ל זְרֽוֹעֲךָֿ֖ יִדְּמ֣וּ כָּאָ֑בֶֿן עַדֿ־יַֽעֲבֹֿ֤ר עַמְּךָ֙ יְהֹוָ֔ה עַֽדֿ־יַֽעֲבֹֿ֖ר עַם־ז֥וּ קָנִֽיתָֿ׃
[‏יז] תְּבִֿאֵ֗מוֹ וְתִֿטָּעֵ֙מוֹ֙ בְּהַ֣ר נַֽחֲלָֽתְֿךָ֔ מָכֿ֧וֹן לְשִׁבְֿתְּךָֿ֛ פָּעַ֖לְתָּ יְהֹוָ֑ה מִקְּדָ֕שׁ אֲדֹֿנָ֖י כּֽוֹנְנ֥וּ יָדֶֽֿיךָֿ׃
[‏יח] יְהֹוָ֥ה׀ יִמְלֹ֖ךְֿ לְעֹלָ֥ם וָעֶֽדֿ׃
[‏יט] כִּ֣י בָֿא֩ ס֨וּס פַּרְעֹ֜הֿ בְּרִכְֿבּ֤וֹ וּבְֿפָֽֿרָשָׁיו֙ בַּיָּ֔ם וַיָּ֧שֶׁבֿ יְהֹוָ֛ה עֲלֵהֶ֖ם אֶתֿ־מֵ֣י הַיָּ֑ם וּבְֿנֵ֧י יִשְׂרָאֵ֛ל הָֽלְכֿ֥וּ בַֿיַּבָּשָׁ֖הֿ בְּתֿ֥וֹךְֿ הַיָּֽם׃פ
[‏כ] וַתִּקַּח֩ מִרְיָ֨ם הַנְּבִֿיאָ֜הֿ אֲח֧וֹתֿ אַֽהֲרֹ֛ן אֶתֿ־הַתֹּ֖ףֿ בְּיָדָֿ֑הּ וַתֵּצֶ֤אֿןָ כָֽֿל־הַנָּשִׁים֙ אַֽחֲרֶ֔יהָ בְּתֻֿפִּ֖ים וּבִֿמְחֹלֹֽתֿ׃
[‏כא] וַתַּ֥עַן לָהֶ֖ם מִרְיָ֑ם שִׁ֤ירוּ לַֽיהֹוָה֙ כִּֽי־גָֿאֹ֣הֿ גָּאָ֔הֿ ס֥וּס וְרֹֽכְֿבֿ֖וֹ רָמָ֥הֿ בַֿיָּֽם׃ס
[‏כב] וַיַּסַּ֨ע מֹשֶׁ֤הֿ אֶתֿ־יִשְׂרָאֵל֙ מִיַּם־ס֔וּףֿ וַיֵּֽצְא֖וּ אֶל־מִדְֿבַּר־שׁ֑וּר וַיֵּֽלְכֿ֧וּ שְׁלֹֽשֶׁתֿ־יָמִ֛ים בַּמִּדְֿבָּ֖ר וְלֹא־מָ֥צְאוּ מָֽיִם׃
[‏כג] וַיָּבֹֿ֣אוּ מָרָ֔תָֿהֿ וְלֹ֣א יָֽכְֿל֗וּ לִשְׁתֹּ֥תֿ מַ֙יִם֙ מִמָּרָ֔הֿ כִּ֥י מָרִ֖ים הֵ֑ם עַל־כֵּ֥ן קָֽרָא־שְׁמָ֖הּ מָרָֽהֿ׃
[‏כד] וַיִּלֹּ֧נוּ הָעָ֛ם עַל־מֹשֶׁ֥הֿ לֵּאֿמֹ֖ר מַהֿ־נִּשְׁתֶּֽהֿ׃
[‏כה] וַיִּצְעַ֣ק אֶל־יְהֹוָ֗ה וַיּוֹרֵ֤הוּ יְהֹוָה֙ עֵ֔ץ וַיַּשְׁלֵךְ֙ אֶל־הַמַּ֔יִם וַֽיִּמְתְּק֖וּ הַמָּ֑יִם שָׁ֣ם שָׂ֥ם ל֛וֹ חֹ֥ק וּמִשְׁפָּ֖ט וְשָׁ֥ם נִסָּֽהוּ׃
[‏כו] וַיֹּאֿמֶר֩ אִם־שָׁמ֨וֹעַ תִּשְׁמַ֜ע לְק֣וֹל׀ יְהֹוָ֣ה אֱלֹהֶ֗יךָֿ וְהַיָּשָׁ֤ר בְּעֵינָיו֙ תַּֽעֲשֶׂ֔הֿ וְהַֽאֲזַנְתָּ֙ לְמִצְוֹתָ֔יו וְשָֽׁמַרְתָּ֖ כָּל־חֻקָּ֑יו כָּֽל־הַֽמַּֽחֲלָ֞הֿ אֲשֶׁר־שַׂ֤מְתִּי בְֿמִצְרַ֙יִם֙ לֹֽא־אָשִׂ֣ים עָלֶ֔יךָֿ כִּ֛י אֲנִ֥י יְהֹוָ֖ה רֹֽפְֿאֶֽךָֿ׃ס
[חמישי] [‏כז] וַיָּבֹֿ֣אוּ אֵילִ֔מָהֿ וְשָׁ֗ם שְׁתֵּ֥ים עֶשְׂרֵ֛הֿ עֵינֹ֥תֿ מַ֖יִם וְשִׁבְֿעִ֣ים תְּמָרִ֑ים וַיַּֽחֲנוּ־שָׁ֖ם עַל־הַמָּֽיִם׃

פרק טז
[‏א] וַיִּסְעוּ֙ מֵֽאֵילִ֔ם וַיָּבֹ֜אוּ כָּל־עֲדַֿ֤תֿ בְּנֵֽי־יִשְׂרָאֵל֙ אֶל־מִדְֿבַּר־סִ֔ין אֲשֶׁ֥ר בֵּֽין־אֵילִ֖ם וּבֵֿ֣ין סִינָ֑י בַּֽחֲמִשָּׁ֨הֿ עָשָׂ֥ר יוֹם֙ לַחֹ֣דֶֿשׁ הַשֵּׁנִ֔י לְצֵאֿתָֿ֖ם מֵאֶ֥רֶץ מִצְרָֽיִם׃
[‏ב] //כתיב// ויל֜ינו //קרי// וַיִּלּ֜וֹנוּ כָּל־עֲדַֿ֧תֿ בְּנֵֽי־יִשְׂרָאֵ֛ל עַל־מֹשֶׁ֥הֿ וְעַֽל־אַֽהֲרֹ֖ן בַּמִּדְֿבָּֽר׃
[‏ג] וַיֹּֽאֿמְר֨וּ אֲלֵהֶ֜ם בְּנֵ֣י יִשְׂרָאֵ֗ל מִֽי־יִתֵּ֨ן מוּתֵֿ֤נוּ בְֿיַדֿ־יְהֹוָה֙ בְּאֶ֣רֶץ מִצְרַ֔יִם בְּשִׁבְֿתֵּ֙נוּ֙ עַל־סִ֣יר הַבָּשָׂ֔ר בְּאָכְֿלֵ֥נוּ לֶ֖חֶם לָשֹׂ֑בַֿע כִּי־הֽוֹצֵאֿתֶֿ֤ם אֹתָ֙נוּ֙ אֶל־הַמִּדְֿבָּ֣ר הַזֶּ֔הֿ לְהָמִ֛יתֿ אֶתֿ־כָּל־הַקָּהָ֥ל הַזֶּ֖הֿ בָּֽרָעָֽבֿ׃ס
[‏ד] וַיֹּ֤אֿמֶר יְהֹוָה֙ אֶל־מֹשֶׁ֔הֿ הִנְנִ֨י מַמְטִ֥יר לָכֶֿ֛ם לֶ֖חֶם מִן־הַשָּׁמָ֑יִם וְיָצָ֨א הָעָ֤ם וְלָֽקְטוּ֙ דְּבַֿר־י֣וֹם בְּיוֹמ֔וֹ לְמַ֧עַן אֲנַסֶּ֛נּוּ הֲיֵלֵ֥ךְֿ בְּתֽֿוֹרָתִֿ֖י אִם־לֹֽא׃
[‏ה] וְהָיָה֙ בַּיּ֣וֹם הַשִּׁשִּׁ֔י וְהֵכִֿ֖ינוּ אֵ֣תֿ אֲשֶׁר־יָבִֿ֑יאוּ וְהָיָ֣הֿ מִשְׁנֶ֔הֿ עַ֥ל אֲשֶֽׁר־יִלְקְט֖וּ י֥וֹם׀ יֽוֹם׃
[‏ו] וַיֹּ֤אֿמֶר מֹשֶׁה֙ וְאַֽהֲרֹ֔ן אֶֽל־כָּל־בְּנֵ֖י יִשְׂרָאֵ֑ל עֶ֕רֶבֿ וִֽידַֿעְתֶּ֕ם כִּ֧י יְהֹוָ֛ה הוֹצִ֥יא אֶתְֿכֶֿ֖ם מֵאֶ֥רֶץ מִצְרָֽיִם׃
[‏ז] וּבֹ֗קֶר וּרְאִיתֶֿם֙ אֶתֿ־כְּבֿ֣וֹדֿ יְהֹוָ֔ה בְּשָׁמְע֥וֹ אֶתֿ־תְּלֻנֹּֽתֵֿיכֶֿ֖ם עַל־יְהֹוָ֑ה וְנַ֣חְנוּ מָ֔הֿ כִּ֥י //כתיב// תל֥ונו //קרי// תַלִּ֖ינוּ עָלֵֽינוּ׃
[‏ח] וַיֹּ֣אֿמֶר מֹשֶׁ֗הֿ בְּתֵֿ֣תֿ יְהֹוָה֩ לָכֶ֨ם בָּעֶ֜רֶבֿ בָּשָׂ֣ר לֶֽאֱכֹ֗ל וְלֶ֤חֶם בַּבֹּ֙קֶר֙ לִשְׂבֹּ֔עַ בִּשְׁמֹ֤עַ יְהֹוָה֙ אֶתֿ־תְּלֻנֹּ֣תֵֿיכֶ֔ם אֲשֶׁר־אַתֶּ֥ם מַלִּינִ֖ם עָלָ֑יו וְנַ֣חְנוּ מָ֔הֿ לֹֽא־עָלֵ֥ינוּ תְֿלֻנֹּֽתֵֿיכֶֿ֖ם כִּ֥י עַל־יְהֹוָֽה׃
[‏ט] וַיֹּ֤אֿמֶר מֹשֶׁה֙ אֶֽל־אַֽהֲרֹ֔ן אֱמֹ֗ר אֶֽל־כָּל־עֲדַֿת֙ בְּנֵ֣י יִשְׂרָאֵ֔ל קִרְבֿ֖וּ לִפְֿנֵ֣י יְהֹוָ֑ה כִּ֣י שָׁמַ֔ע אֵ֖תֿ תְּלֻנֹּֽתֵֿיכֶֽֿם׃
[‏י] וַיְהִ֗י כְּדַֿבֵּ֤ר אַֽהֲרֹן֙ אֶל־כָּל־עֲדַֿ֣תֿ בְּנֵֽי־יִשְׂרָאֵ֔ל וַיִּפְֿנ֖וּ אֶל־הַמִּדְֿבָּ֑ר וְהִנֵּה֙ כְּבֿ֣וֹדֿ יְהֹוָ֔ה נִרְאָ֖הֿ בֶּֽעָנָֽן׃פ
[ששי] [‏יא] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יב] שָׁמַ֗עְתִּי אֶתֿ־תְּלוּנֹּת֘ בְּנֵ֣י יִשְׂרָאֵל֒ דַּבֵּ֨ר אֲלֵהֶ֜ם לֵאֿמֹ֗ר בֵּ֤ין הָֽעַרְבַּ֙יִם֙ תֹּֽאֿכְֿל֣וּ בָֿשָׂ֔ר וּבַֿבֹּ֖קֶר תִּשְׂבְּעוּ־לָ֑חֶם וִֽידַֿעְתֶּ֕ם כִּ֛י אֲנִ֥י יְהֹוָ֖ה אֱלֹֽהֵיכֶֽֿם׃
[‏יג] וַיְהִ֣י בָֿעֶ֔רֶבֿ וַתַּ֣עַל הַשְּׂלָ֔ו וַתְּכַֿ֖ס אֶתֿ־הַֽמַּֽחֲנֶ֑הֿ וּבַֿבֹּ֗קֶר הָֽיְתָֿה֙ שִׁכְֿבַֿ֣תֿ הַטַּ֔ל סָבִֿ֖יבֿ ‍ֽלַמַּֽחֲנֶֽהֿ׃
[‏יד] וַתַּ֖עַל שִׁכְֿבַֿ֣תֿ הַטָּ֑ל וְהִנֵּ֞הֿ עַל־פְּנֵ֤י הַמִּדְֿבָּר֙ דַּ֣ק מְחֻסְפָּ֔ס דַּ֥ק כַּכְּפֹֿ֖ר עַל־הָאָֽרֶץ׃
[‏טו] וַיִּרְא֣וּ בְֿנֵֽי־יִשְׂרָאֵ֗ל וַיֹּ֨אֿמְר֜וּ אִ֤ישׁ אֶל־אָחִיו֙ מָ֣ן ה֔וּא כִּ֛י לֹ֥א יָֽדְֿע֖וּ מַהֿ־ה֑וּא וַיֹּ֤אֿמֶר מֹשֶׁה֙ אֲלֵהֶ֔ם ה֣וּא הַלֶּ֔חֶם אֲשֶׁ֨ר נָתַֿ֧ן יְהֹוָ֛ה לָכֶֿ֖ם לְאָכְֿלָֽהֿ׃
[‏טז] זֶ֤הֿ הַדָּבָֿר֙ אֲשֶׁ֣ר צִוָּ֣הֿ יְהֹוָ֔ה לִקְט֣וּ מִמֶּ֔נּוּ אִ֖ישׁ לְפִֿ֣י אָכְֿל֑וֹ עֹ֣מֶר לַגֻּלְגֹּ֗לֶתֿ מִסְפַּר֙ נַפְֿשֹׁ֣תֵֿיכֶ֔ם אִ֛ישׁ לַֽאֲשֶׁ֥ר בְּאָֽהֳל֖וֹ תִּקָּֽחוּ׃
[‏יז] וַיַּֽעֲשׂוּ־כֵֿ֖ן בְּנֵ֣י יִשְׂרָאֵ֑ל וַֽיִּלְקְט֔וּ הַמַּרְבֶּ֖הֿ וְהַמַּמְעִֽיט׃
[‏יח] וַיָּמֹ֣דּוּ בָֿעֹ֔מֶר וְלֹ֤א הֶעְדִּיף֙ הַמַּרְבֶּ֔הֿ וְהַמַּמְעִ֖יט לֹ֣א הֶחְסִ֑יר אִ֥ישׁ לְפִֽֿי־אָכְֿל֖וֹ לָקָֽטוּ׃
[‏יט] וַיֹּ֥אֿמֶר מֹשֶׁ֖הֿ אֲלֵהֶ֑ם אִ֕ישׁ אַל־יוֹתֵֿ֥ר מִמֶּ֖נּוּ עַדֿ־בֹּֽקֶר׃
[‏כ] וְלֹא־שָֽׁמְע֣וּ אֶל־מֹשֶׁ֗הֿ וַיּוֹתִ֨רוּ אֲנָשִׁ֤ים מִמֶּ֙נּוּ֙ עַדֿ־בֹּ֔קֶר וַיָּ֥רֻם תּֽוֹלָעִ֖ים וַיִּבְֿאַ֑שׁ וַיִּקְצֹ֥ףֿ עֲלֵהֶ֖ם מֹשֶֽׁהֿ׃
[‏כא] וַיִּלְקְט֤וּ אֹתֿוֹ֙ בַּבֹּ֣קֶר בַּבֹּ֔קֶר אִ֖ישׁ כְּפִֿ֣י אָכְֿל֑וֹ וְחַ֥ם הַשֶּׁ֖מֶשׁ וְנָמָֽס׃
[‏כב] וַיְהִ֣י׀ בַּיּ֣וֹם הַשִּׁשִּׁ֗י לָֽקְט֥וּ לֶ֙חֶם֙ מִשְׁנֶ֔הֿ שְׁנֵ֥י הָעֹ֖מֶר לָֽאֶחָ֑דֿ וַיָּבֹ֙אוּ֙ כָּל־נְשִׂיאֵ֣י הָֽעֵדָ֔הֿ וַיַּגִּ֖ידֿוּ לְמֹשֶֽׁהֿ׃
[‏כג] וַיֹּ֣אֿמֶר אֲלֵהֶ֗ם ה֚וּא אֲשֶׁ֣ר דִּבֶּ֣ר יְהֹוָ֔ה שַׁבָּתֿ֧וֹן שַׁבַּתֿ־קֹ֛דֶֿשׁ לַֽיהֹוָ֖ה מָחָ֑ר אֵ֣תֿ אֲשֶׁר־תֹּאֿפ֞וּ אֵפ֗וּ וְאֵ֤תֿ אֲשֶׁר־תְּבַֿשְּׁלוּ֙ בַּשֵּׁ֔לוּ וְאֵת֙ כָּל־הָ֣עֹדֵ֔ףֿ הַנִּ֧יחוּ לָכֶֿ֛ם לְמִשְׁמֶ֖רֶתֿ עַדֿ־הַבֹּֽקֶר׃
[‏כד] וַיַּנִּ֤יחוּ אֹתֿוֹ֙ עַדֿ־הַבֹּ֔קֶר כַּֽאֲשֶׁ֖ר צִוָּ֣הֿ מֹשֶׁ֑הֿ וְלֹ֣א הִבְֿאִ֔ישׁ וְרִמָּ֖הֿ לֹא־הָֽיְתָֿהֿ־בּֽוֹ׃
[‏כה] וַיֹּ֤אֿמֶר מֹשֶׁה֙ אִכְֿלֻ֣הוּ הַיּ֔וֹם כִּֽי־שַׁבָּ֥תֿ הַיּ֖וֹם לַֽיהֹוָ֑ה הַיּ֕וֹם לֹ֥א תִֿמְצָאֻ֖הוּ בַּשָּׂדֶֽֿהֿ׃
[‏כו] שֵׁ֥שֶׁתֿ יָמִ֖ים תִּלְקְטֻ֑הוּ וּבַֿיּ֧וֹם הַשְּׁבִֿיעִ֛י שַׁבָּ֖תֿ לֹ֥א יִֽהְיֶהֿ־בּֽוֹ׃
[‏כז] ‍ֽוַיְהִי֙ בַּיּ֣וֹם הַשְּׁבִֿיעִ֔י יָֽצְא֥וּ מִן־הָעָ֖ם לִלְקֹ֑ט וְל֖אֺ מָצָֽאוּ׃ס
[‏כח] וַיֹּ֥אֿמֶר יְהֹוָ֖ה אֶל־מֹשֶׁ֑הֿ עַדֿ־אָ֙נָה֙ מֵ֣אַנְתֶּ֔ם לִשְׁמֹ֥ר מִצְוֹתַֿ֖י וְתֽֿוֹרֹתָֽֿי׃
[‏כט] רְא֗וּ כִּֽי־יְהֹוָה֘ נָתַֿ֣ן לָכֶֿ֣ם הַשַּׁבָּת֒ עַל־כֵּ֠ן ה֣וּא נֹתֵֿ֥ן לָכֶֿ֛ם בַּיּ֥וֹם הַשִּׁשִּׁ֖י לֶ֣חֶם יוֹמָ֑יִם שְׁבֿ֣וּ׀ אִ֣ישׁ תַּחְתָּ֗יו אַל־יֵ֥צֵא אִ֛ישׁ מִמְּקֹמ֖וֹ בַּיּ֥וֹם הַשְּׁבִֿיעִֽי׃
[‏ל] וַיִּשְׁבְּתֿ֥וּ הָעָ֖ם בַּיּ֥וֹם הַשְּׁבִֿעִֽי׃
[‏לא] וַיִּקְרְא֧וּ בֵֽֿיתֿ־יִשְׂרָאֵ֛ל אֶתֿ־שְׁמ֖וֹ מָ֑ן וְה֗וּא כְּזֶ֤רַע גַּד֙ לָבָ֔ן וְטַעְמ֖וֹ כְּצַפִּיחִ֥תֿ בִּדְֿבָֽֿשׁ׃
[‏לב] וַיֹּ֣אֿמֶר מֹשֶׁ֗הֿ זֶ֤הֿ הַדָּבָֿר֙ אֲשֶׁ֣ר צִוָּ֣הֿ יְהֹוָ֔ה מְלֹ֤א הָעֹ֙מֶר֙ מִמֶּ֔נּוּ לְמִשְׁמֶ֖רֶתֿ לְדֹֿרֹֽתֵֿיכֶֿ֑ם לְמַ֣עַן׀ יִרְא֣וּ אֶתֿ־הַלֶּ֗חֶם אֲשֶׁ֨ר הֶֽאֱכַֿ֤לְתִּי אֶתְֿכֶֿם֙ בַּמִּדְֿבָּ֔ר בְּהֽוֹצִיאִ֥י אֶתְֿכֶֿ֖ם מֵאֶ֥רֶץ מִצְרָֽיִם׃
[‏לג] וַיֹּ֨אֿמֶר מֹשֶׁ֜הֿ אֶֽל־אַֽהֲרֹ֗ן קַ֚ח צִנְצֶ֣נֶתֿ אַחַ֔תֿ וְתֶֿן־שָׁ֥מָּהֿ מְלֹֽא־הָעֹ֖מֶר מָ֑ן וְהַנַּ֤ח אֹתֿוֹ֙ לִפְֿנֵ֣י יְהֹוָ֔ה לְמִשְׁמֶ֖רֶתֿ לְדֹֿרֹֽתֵֿיכֶֽֿם׃
[‏לד] כַּֽאֲשֶׁ֛ר צִוָּ֥הֿ יְהֹוָ֖ה אֶל־מֹשֶׁ֑הֿ וַיַּנִּיחֵ֧הוּ אַֽהֲרֹ֛ן לִפְֿנֵ֥י הָֽעֵדֻֿ֖תֿ לְמִשְׁמָֽרֶתֿ׃
[‏לה] וּבְֿנֵ֣י יִשְׂרָאֵ֗ל אָֽכְֿל֤וּ אֶתֿ־הַמָּן֙ אַרְבָּעִ֣ים שָׁנָ֔הֿ עַדֿ־בֹּאָ֖ם אֶל־אֶ֣רֶץ נוֹשָׁ֑בֶֿתֿ אֶתֿ־הַמָּן֙ אָֽכְֿל֔וּ עַדֿ־בֹּאָ֕ם אֶל־קְצֵ֖הֿ אֶ֥רֶץ כְּנָֽעַן׃
[‏לו] וְהָעֹ֕מֶר עֲשִׂרִ֥יתֿ הָֽאֵיפָֿ֖הֿ הֽוּא׃פ

פרק יז
[שביעי] [‏א] וַ֠יִּסְעוּ כָּל־עֲדַ֨תֿ בְּנֵֽי־יִשְׂרָאֵ֧ל מִמִּדְֿבַּר־סִ֛ין לְמַסְעֵיהֶ֖ם עַל־פִּ֣י יְהֹוָ֑ה ‍ֽוַיַּֽחֲנוּ֙ בִּרְפִֿידִ֔ים וְאֵ֥ין מַ֖יִם לִשְׁתֹּ֥תֿ הָעָֽם׃
[‏ב] וַיָּ֤רֶבֿ הָעָם֙ עִם־מֹשֶׁ֔הֿ וַיֹּ֣אֿמְר֔וּ תְּנוּ־לָ֥נוּ מַ֖יִם וְנִשְׁתֶּ֑הֿ וַיֹּ֤אֿמֶר לָהֶם֙ מֹשֶׁ֔הֿ מַהֿ־תְּרִיבֿוּן֙ עִמָּדִ֔י מַהֿ־תְּנַסּ֖וּן אֶתֿ־יְהֹוָֽה׃
[‏ג] וַיִּצְמָ֨א שָׁ֤ם הָעָם֙ לַמַּ֔יִם וַיָּ֥לֶן הָעָ֖ם עַל־מֹשֶׁ֑הֿ וַיֹּ֗אֿמֶר לָ֤מָּהֿ זֶּה֙ הֶֽעֱלִיתָֿ֣נוּ מִמִּצְרַ֔יִם לְהָמִ֥יתֿ אֹתִֿ֛י וְאֶתֿ־בָּנַ֥י וְאֶתֿ־מִקְנַ֖י בַּצָּמָֽא׃
[‏ד] וַיִּצְעַ֤ק מֹשֶׁה֙ אֶל־יְהֹוָ֣ה לֵאֿמֹ֔ר מָ֥הֿ אֶֽעֱשֶׂ֖הֿ לָעָ֣ם הַזֶּ֑הֿ ע֥וֹדֿ מְעַ֖ט וּסְקָלֻֽנִי׃
[‏ה] וַיֹּ֨אֿמֶר יְהֹוָ֜ה אֶל־מֹשֶׁ֗הֿ עֲבֹֿר֙ לִפְֿנֵ֣י הָעָ֔ם וְקַ֥ח אִתְּךָֿ֖ מִזִּקְנֵ֣י יִשְׂרָאֵ֑ל וּמַטְּךָ֗ אֲשֶׁ֨ר הִכִּ֤יתָֿ בּוֹ֙ אֶתֿ־הַיְאֹ֔ר קַ֥ח בְּיָֽדְֿךָֿ֖ וְהָלָֽכְֿתָּ׃
[‏ו] הִנְנִ֣י עֹמֵד֩ לְפָֿנֶ֨יךָֿ שָּׁ֥ם׀ עַֽל־הַצּוּר֘ בְּחֹרֵב֒ וְהִכִּ֣יתָֿ בַֿצּ֗וּר וְיָֽצְא֥וּ מִמֶּ֛נּוּ מַ֖יִם וְשָׁתָֿ֣הֿ הָעָ֑ם וַיַּ֤עַשׂ כֵּן֙ מֹשֶׁ֔הֿ לְעֵינֵ֖י זִקְנֵ֥י יִשְׂרָאֵֽל׃
[‏ז] וַיִּקְרָא֙ שֵׁ֣ם הַמָּק֔וֹם מַסָּ֖הֿ וּמְרִיבָֿ֑הֿ עַל־רִ֣יבֿ׀ בְּנֵ֣י יִשְׂרָאֵ֗ל וְעַ֨ל נַסֹּתָֿ֤ם אֶתֿ־יְהֹוָה֙ לֵאֿמֹ֔ר הֲיֵ֧שׁ יְהֹוָ֛ה בְּקִרְבֵּ֖נוּ אִם־אָֽיִן׃פ
[‏ח] וַיָּבֹֿ֖א עֲמָלֵ֑ק וַיִּלָּ֥חֶם עִם־יִשְׂרָאֵ֖ל בִּרְפִֿידִֽֿם׃
[‏ט] וַיֹּ֨אֿמֶר מֹשֶׁ֤הֿ אֶל־יְהוֹשֻׁ֙עַ֙ בְּחַר־לָ֣נוּ אֲנָשִׁ֔ים וְצֵ֖א הִלָּחֵ֣ם בַּֽעֲמָלֵ֑ק מָחָ֗ר אָֽנֹכִֿ֤י נִצָּב֙ עַל־רֹ֣אֿשׁ הַגִּבְֿעָ֔הֿ וּמַטֵּ֥הֿ הָֽאֱלֹהִ֖ים בְּיָדִֽֿי׃
[‏י] וַיַּ֣עַשׂ יְהוֹשֻׁ֗עַ כַּֽאֲשֶׁ֤ר אָֽמַר־לוֹ֙ מֹשֶׁ֔הֿ לְהִלָּחֵ֖ם בַּֽעֲמָלֵ֑ק וּמֹשֶׁה֙ אַֽהֲרֹ֣ן וְח֔וּר עָל֖וּ רֹ֥אֿשׁ הַגִּבְֿעָֽהֿ׃
[‏יא] וְהָיָ֗הֿ כַּֽאֲשֶׁ֨ר יָרִ֥ים מֹשֶׁ֛הֿ יָדֿ֖וֹ וְגָֿבַֿ֣ר יִשְׂרָאֵ֑ל וְכַֽֿאֲשֶׁ֥ר יָנִ֛יחַ יָדֿ֖וֹ וְגָֿבַֿ֥ר עֲמָלֵֽק׃
[‏יב] וִידֵֿ֤י מֹשֶׁה֙ כְּבֵֿדִ֔ים וַיִּקְחוּ־אֶ֛בֶֿן וַיָּשִׂ֥ימוּ תַֿחְתָּ֖יו וַיֵּ֣שֶׁבֿ עָלֶ֑יהָ וְאַֽהֲרֹ֨ן וְח֜וּר תָּֽמְכֿ֣וּ בְֿיָדָ֗יו מִזֶּ֤הֿ אֶחָד֙ וּמִזֶּ֣הֿ אֶחָ֔דֿ וַיְהִ֥י יָדָֿ֛יו אֱמוּנָ֖הֿ עַדֿ־בֹּ֥א הַשָּֽׁמֶשׁ׃
[‏יג] וַיַּֽחֲלֹ֧שׁ יְהוֹשֻׁ֛עַ אֶתֿ־עֲמָלֵ֥ק וְאֶתֿ־עַמּ֖וֹ לְפִֿי־חָֽרֶבֿ׃פ
[מפטיר] [‏יד] וַיֹּ֨אֿמֶר יְהֹוָ֜ה אֶל־מֹשֶׁ֗הֿ כְּתֹ֨בֿ זֹ֤אֿתֿ זִכָּרוֹן֙ בַּסֵּ֔פֶֿר וְשִׂ֖ים בְּאָזְנֵ֣י יְהוֹשֻׁ֑עַ כִּֽי־מָחֹ֤הֿ אֶמְחֶה֙ אֶתֿ־זֵ֣כֶֿר עֲמָלֵ֔ק מִתַּ֖חַתֿ הַשָּׁמָֽיִם׃
[‏טו] וַיִּ֥בֶֿן מֹשֶׁ֖הֿ מִזְבֵּ֑חַ וַיִּקְרָ֥א שְׁמ֖וֹ יְהֹוָ֥ה׀ נִסִּֽי׃
[‏טז] וַיֹּ֗אֿמֶר כִּי־יָד֙ עַל־כֵּ֣ס‌ יָ֔הּ מִלְחָמָ֥הֿ לַֽיהֹוָ֖ה בַּֽעֲמָלֵ֑ק מִדֹּ֖ר דֹּֽר׃פ

פרק יח
‏{פרשת יתרו}[‏א] וַיִּשְׁמַ֞ע יִתְֿר֨וֹ כֹֿהֵ֤ן מִדְֿיָן֙ חֹתֵֿ֣ן מֹשֶׁ֔הֿ אֵת֩ כָּל־אֲשֶׁ֨ר עָשָׂ֤הֿ אֱלֹהִים֙ לְמֹשֶׁ֔הֿ וּֽלְיִשְׂרָאֵ֖ל עַמּ֑וֹ כִּֽי־הוֹצִ֧יא יְהֹוָ֛ה אֶתֿ־יִשְׂרָאֵ֖ל מִמִּצְרָֽיִם׃
[‏ב] וַיִּקַּ֗ח יִתְֿרוֹ֙ חֹתֵֿ֣ן מֹשֶׁ֔הֿ אֶתֿ־צִפֹּרָ֖הֿ אֵ֣שֶׁתֿ מֹשֶׁ֑הֿ אַחַ֖ר שִׁלּוּחֶֽיהָ׃
[‏ג] וְאֵ֖תֿ שְׁנֵ֣י בָֿנֶ֑יהָ אֲשֶׁ֨ר שֵׁ֤ם הָֽאֶחָד֙ גֵּֽרְשֹׁ֔ם כִּ֣י אָמַ֔ר גֵּ֣ר הָיִ֔יתִֿי בְּאֶ֖רֶץ נָכְֿרִיָּֽהֿ׃
[‏ד] וְשֵׁ֥ם הָֽאֶחָ֖דֿ אֱלִיעֶ֑זֶר כִּֽי־אֱלֹהֵ֤י אָבִֿי֙ בְּעֶזְרִ֔י וַיַּצִּלֵ֖נִי מֵחֶ֥רֶבֿ פַּרְעֹֽהֿ׃
[‏ה] וַיָּבֹ֞א יִתְֿר֨וֹ חֹתֵֿ֥ן מֹשֶׁ֛הֿ וּבָֿנָ֥יו וְאִשְׁתּ֖וֹ אֶל־מֹשֶׁ֑הֿ אֶל־הַמִּדְֿבָּ֗ר אֲשֶׁר־ה֛וּא חֹנֶ֥הֿ שָׁ֖ם הַ֥ר הָֽאֱלֹהִֽים׃
[‏ו] וַיֹּ֙אֿמֶר֙ אֶל־מֹשֶׁ֔הֿ אֲנִ֛י חֹֽתֶֿנְךָֿ֥ יִתְֿר֖וֹ בָּ֣א אֵלֶ֑יךָֿ וְאִ֨שְׁתְּךָ֔ וּשְׁנֵ֥י בָֿנֶ֖יהָ עִמָּֽהּ׃
[‏ז] וַיֵּצֵ֨א מֹשֶׁ֜הֿ לִקְרַ֣אֿתֿ חֹֽתְֿנ֗וֹ וַיִּשְׁתַּ֙חוּ֙ וַיִּֽשַּׁק־ל֔וֹ וַיִּשְׁאֲל֥וּ אִֽישׁ־לְרֵעֵ֖הוּ לְשָׁל֑וֹם וַיָּבֹֿ֖אוּ הָאֹֽהֱלָהֿ׃
[‏ח] וַיְסַפֵּ֤ר מֹשֶׁה֙ לְחֹ֣תְֿנ֔וֹ אֵת֩ כָּל־אֲשֶׁ֨ר עָשָׂ֤הֿ יְהֹוָה֙ לְפַֿרְעֹ֣הֿ וּלְמִצְרַ֔יִם עַ֖ל אוֹדֹֿ֣תֿ יִשְׂרָאֵ֑ל אֵ֤תֿ כָּל־הַתְּלָאָה֙ אֲשֶׁ֣ר מְצָאָ֣תַֿם בַּדֶּ֔רֶךְֿ וַיַּצִּלֵ֖ם יְהֹוָֽה׃
[‏ט] וַיִּ֣חַדְּ יִתְֿר֔וֹ עַ֚ל כָּל־הַטּוֹבָ֔הֿ אֲשֶׁר־עָשָׂ֥הֿ יְהֹוָ֖ה לְיִשְׂרָאֵ֑ל אֲשֶׁ֥ר הִצִּיל֖וֹ מִיַּ֥דֿ מִצְרָֽיִם׃
[‏י] וַיֹּאֿמֶר֘ יִתְֿרוֹ֒ בָּר֣וּךְֿ יְהֹוָ֔ה אֲשֶׁ֨ר הִצִּ֥יל אֶתְֿכֶֿ֛ם מִיַּ֥דֿ מִצְרַ֖יִם וּמִיַּ֣דֿ פַּרְעֹ֑הֿ אֲשֶׁ֤ר הִצִּיל֙ אֶתֿ־הָעָ֔ם מִתַּ֖חַתֿ יַדֿ־מִצְרָֽיִם׃
[‏יא] עַתָּ֣הֿ יָדַ֔עְתִּי כִּֽי־גָֿדֿ֥וֹל יְהֹוָ֖ה מִכָּל־הָֽאֱלֹהִ֑ים כִּ֣י בַֿדָּבָ֔ר אֲשֶׁ֥ר זָדֿ֖וּ עֲלֵיהֶֽם׃
[‏יב] וַיִּקַּ֞ח יִתְֿר֨וֹ חֹתֵֿ֥ן מֹשֶׁ֛הֿ עֹלָ֥הֿ וּזְבָֿחִ֖ים לֵֽאֿלֹהִ֑ים וַיָּבֹ֨א אַֽהֲרֹ֜ן וְכֹֿ֣ל׀ זִקְנֵ֣י יִשְׂרָאֵ֗ל לֶֽאֱכָֿל־לֶ֛חֶם עִם־חֹתֵֿ֥ן מֹשֶׁ֖הֿ לִפְֿנֵ֥י הָֽאֱלֹהִֽים׃
[שני] [‏יג] ‍ֽוַיְהִי֙ מִֽמָּֽחֳרָ֔תֿ וַיֵּ֥שֶׁבֿ מֹשֶׁ֖הֿ לִשְׁפֹּ֣ט אֶתֿ־הָעָ֑ם וַיַּֽעֲמֹ֤דֿ הָעָם֙ עַל־מֹשֶׁ֔הֿ מִן־הַבֹּ֖קֶר עַדֿ־הָעָֽרֶבֿ׃
[‏יד] וַיַּרְא֙ חֹתֵֿ֣ן מֹשֶׁ֔הֿ אֵ֛תֿ כָּל־אֲשֶׁר־ה֥וּא עֹשֶׂ֖הֿ לָעָ֑ם וַיֹּ֗אֿמֶר מָֽהֿ־הַדָּבָֿ֤ר הַזֶּה֙ אֲשֶׁ֨ר אַתָּ֤הֿ עֹשֶׂה֙ לָעָ֔ם מַדּ֗וּעַ אַתָּ֤הֿ יוֹשֵׁב֙ לְבַֿדֶּ֔ךָֿ וְכָֿל־הָעָ֛ם נִצָּ֥בֿ עָלֶ֖יךָֿ מִן־בֹּ֥קֶר עַדֿ־עָֽרֶבֿ׃
[‏טו] וַיֹּ֥אֿמֶר מֹשֶׁ֖הֿ לְחֹֽתְֿנ֑וֹ כִּֽי־יָבֹֿ֥א אֵלַ֛י הָעָ֖ם לִדְֿרֹ֥שׁ אֱלֹהִֽים׃
[‏טז] כִּי־יִֽהְיֶ֨הֿ לָהֶ֤ם דָּבָֿר֙ בָּ֣א אֵלַ֔י וְשָׁ֣פַֿטְתִּ֔י בֵּ֥ין אִ֖ישׁ וּבֵֿ֣ין רֵעֵ֑הוּ וְהֽוֹדַֿעְתִּ֛י אֶתֿ־חֻקֵּ֥י הָֽאֱלֹהִ֖ים וְאֶתֿ־תּֽוֹרֹתָֽֿיו׃
[‏יז] וַיֹּ֛אֿמֶר חֹתֵֿ֥ן מֹשֶׁ֖הֿ אֵלָ֑יו לֹא־טוֹב֙ הַדָּבָ֔ר אֲשֶׁ֥ר אַתָּ֖הֿ עֹשֶֽׂהֿ׃
[‏יח] נָבֹֿ֣ל תִּבֹּ֔ל גַּם־אַתָּ֕הֿ גַּם־הָעָ֥ם הַזֶּ֖הֿ אֲשֶׁ֣ר עִמָּ֑ךְֿ כִּֽי־כָֿבֵֿ֤דֿ מִמְּךָ֙ הַדָּבָ֔ר לֹֽא־תֿוּכַֿ֥ל עֲשֹׂ֖הוּ לְבַֿדֶּֽךָֿ׃
[‏יט] עַתָּ֞הֿ שְׁמַ֤ע בְּקֹלִי֙ אִיעָ֣צְךָ֔ וִיהִ֥י אֱלֹהִ֖ים עִמָּ֑ךְֿ הֱיֵ֧הֿ אַתָּ֣הֿ לָעָ֗ם מ֚וּל הָֽאֱלֹהִ֔ים וְהֵֽבֵֿאֿתָֿ֥ אַתָּ֛הֿ אֶתֿ־הַדְּבָֿרִ֖ים אֶל־הָֽאֱלֹהִֽים׃
[‏כ] וְהִזְהַרְתָּ֣הֿ אֶתְֿהֶ֔ם אֶתֿ־הַֽחֻקִּ֖ים וְאֶתֿ־הַתּוֹרֹ֑תֿ וְהֽוֹדַֿעְתָּ֣ לָהֶ֗ם אֶתֿ־הַדֶּ֙רֶךְ֙ יֵ֣לְכֿוּ בָ֔הּ וְאֶתֿ־הַֽמַּֽעֲשֶׂ֖הֿ אֲשֶׁ֥ר יַֽעֲשֽׂוּן׃
[‏כא] וְאַתָּ֣הֿ תֶֽֿחֱזֶ֣הֿ מִכָּל־הָ֠עָם אַנְשֵׁי־חַ֜יִל יִרְאֵ֧י אֱלֹהִ֛ים אַנְשֵׁ֥י אֱמֶ֖תֿ שֹׂ֣נְאֵי בָֿ֑צַע וְשַׂמְתָּ֣ עֲלֵהֶ֗ם שָׂרֵ֤י אֲלָפִֿים֙ שָׂרֵ֣י מֵא֔וֹתֿ שָׂרֵ֥י חֲמִשִּׁ֖ים וְשָׂרֵ֥י עֲשָׂרֹֽתֿ׃
[‏כב] וְשָֽׁפְֿט֣וּ אֶתֿ־הָעָם֘ בְּכָֿל־עֵת֒ וְהָיָ֞הֿ כָּל־הַדָּבָֿ֤ר הַגָּדֹֿל֙ יָבִֿ֣יאוּ אֵלֶ֔יךָֿ וְכָֿל־הַדָּבָֿ֥ר הַקָּטֹ֖ן יִשְׁפְּטוּ־הֵ֑ם וְהָקֵל֙ מֵֽעָלֶ֔יךָֿ וְנָֽשְׂא֖וּ אִתָּֽךְֿ׃
[‏כג] אִ֣ם אֶתֿ־הַדָּבָֿ֤ר הַזֶּה֙ תַּֽעֲשֶׂ֔הֿ וְצִוְּךָֿ֣ אֱלֹהִ֔ים וְיָֽכָֿלְתָּ֖ עֲמֹ֑דֿ וְגַֿם֙ כָּל־הָעָ֣ם הַזֶּ֔הֿ עַל־מְקֹמ֖וֹ יָבֹֿ֥א בְֿשָׁלֽוֹם׃
[שלישי] [‏כד] וַיִּשְׁמַ֥ע מֹשֶׁ֖הֿ לְק֣וֹל חֹֽתְֿנ֑וֹ וַיַּ֕עַשׂ כֹּ֖ל אֲשֶׁ֥ר אָמָֽר׃
[‏כה] וַיִּבְֿחַ֨ר מֹשֶׁ֤הֿ אַנְשֵׁי־חַ֙יִל֙ מִכָּל־יִשְׂרָאֵ֔ל וַיִּתֵּ֥ן אֹתָֿ֛ם רָאֿשִׁ֖ים עַל־הָעָ֑ם שָׂרֵ֤י אֲלָפִֿים֙ שָׂרֵ֣י מֵא֔וֹתֿ שָׂרֵ֥י חֲמִשִּׁ֖ים וְשָׂרֵ֥י עֲשָׂרֹֽתֿ׃
[‏כו] וְשָֽׁפְֿט֥וּ אֶתֿ־הָעָ֖ם בְּכָֿל־עֵ֑תֿ אֶתֿ־הַדָּבָֿ֤ר הַקָּשֶׁה֙ יְבִֿיא֣וּן אֶל־מֹשֶׁ֔הֿ וְכָֿל־הַדָּבָֿ֥ר הַקָּטֹ֖ן יִשְׁפּוּט֥וּ הֵֽם׃
[‏כז] וַיְשַׁלַּ֥ח מֹשֶׁ֖הֿ אֶתֿ־חֹֽתְֿנ֑וֹ וַיֵּ֥לֶךְֿ ל֖וֹ אֶל־אַרְצֽוֹ׃פ

פרק יט
[רביעי] [‏א] בַּחֹ֙דֶֿשׁ֙ הַשְּׁלִישִׁ֔י לְצֵ֥אֿתֿ בְּנֵֽי־יִשְׂרָאֵ֖ל מֵאֶ֣רֶץ מִצְרָ֑יִם בַּיּ֣וֹם הַזֶּ֔הֿ בָּ֖אוּ מִדְֿבַּ֥ר סִינָֽי׃
[‏ב] וַיִּסְע֣וּ מֵֽרְפִֿידִ֗ים וַיָּבֹ֙אוּ֙ מִדְֿבַּ֣ר סִינַ֔י ‍ֽוַיַּֽחֲנ֖וּ בַּמִּדְֿבָּ֑ר וַיִּֽחַן־שָׁ֥ם יִשְׂרָאֵ֖ל נֶ֥גֶֿדֿ הָהָֽר׃
[‏ג] וּמֹשֶׁ֥הֿ עָלָ֖הֿ אֶל־הָֽאֱלֹהִ֑ים וַיִּקְרָ֨א אֵלָ֤יו יְהֹוָה֙ מִן־הָהָ֣ר לֵאֿמֹ֔ר כֹּ֤הֿ תֹֿאֿמַר֙ לְבֵֿ֣יתֿ יַֽעֲקֹ֔בֿ וְתַֿגֵּ֖ידֿ לִבְֿנֵ֥י יִשְׂרָאֵֽל׃
[‏ד] אַתֶּ֣ם רְאִיתֶ֔ם אֲשֶׁ֥ר עָשִׂ֖יתִֿי לְמִצְרָ֑יִם וָֽאֶשָּׂ֤א אֶתְֿכֶֿם֙ עַל־כַּנְפֵֿ֣י נְשָׁרִ֔ים וָֽאָבִֿ֥א אֶתְֿכֶֿ֖ם אֵלָֽי׃
[‏ה] וְעַתָּ֗הֿ אִם־שָׁמ֤וֹעַ תִּשְׁמְעוּ֙ בְּקֹלִ֔י וּשְׁמַרְתֶּ֖ם אֶתֿ־בְּרִיתִֿ֑י וִֽהְיִ֨יתֶֿם לִ֤י סְגֻֿלָּה֙ מִכָּל־הָ֣עַמִּ֔ים כִּי־לִ֖י כָּל־הָאָֽרֶץ׃
[‏ו] וְאַתֶּ֧ם תִּֽהְיוּ־לִ֛י מַמְלֶ֥כֶֿתֿ כֹּֽהֲנִ֖ים וְגֿ֣וֹי קָדֿ֑וֹשׁ אֵ֚לֶּהֿ הַדְּבָֿרִ֔ים אֲשֶׁ֥ר תְּדַֿבֵּ֖ר אֶל־בְּנֵ֥י יִשְׂרָאֵֽל׃
[חמישי] [‏ז] וַיָּבֹֿ֣א מֹשֶׁ֔הֿ וַיִּקְרָ֖א לְזִקְנֵ֣י הָעָ֑ם וַיָּ֣שֶׂם לִפְֿנֵיהֶ֗ם אֵ֚תֿ כָּל־הַדְּבָֿרִ֣ים הָאֵ֔לֶּהֿ אֲשֶׁ֥ר צִוָּ֖הוּ יְהֹוָֽה׃
[‏ח] וַיַּֽעֲנ֨וּ כָֿל־הָעָ֤ם יַחְדָּו֙ וַיֹּ֣אֿמְר֔וּ כֹּ֛ל אֲשֶׁר־דִּבֶּ֥ר יְהֹוָ֖ה נַֽעֲשֶׂ֑הֿ וַיָּ֧שֶׁבֿ מֹשֶׁ֛הֿ אֶתֿ־דִּבְֿרֵ֥י הָעָ֖ם אֶל־יְהֹוָֽה׃
[‏ט] וַיֹּ֨אֿמֶר יְהֹוָ֜ה אֶל־מֹשֶׁ֗הֿ הִנֵּ֨הֿ אָֽנֹכִ֜י בָּ֣א אֵלֶיךָ֘ בְּעַ֣בֿ הֶֽעָנָן֒ בַּֽעֲב֞וּר יִשְׁמַ֤ע הָעָם֙ בְּדַֿבְּרִ֣י עִמָּ֔ךְֿ וְגַֿם־בְּךָֿ֖ יַֽאֲמִ֣ינוּ לְעוֹלָ֑ם וַיַּגֵּ֥דֿ מֹשֶׁ֛הֿ אֶתֿ־דִּבְֿרֵ֥י הָעָ֖ם אֶל־יְהֹוָֽה׃
[‏י] וַיֹּ֨אֿמֶר יְהֹוָ֤ה אֶל־מֹשֶׁה֙ לֵ֣ךְֿ אֶל־הָעָ֔ם וְקִדַּשְׁתָּ֥ם הַיּ֖וֹם וּמָחָ֑ר וְכִֿבְּס֖וּ שִׂמְלֹתָֽֿם׃
[‏יא] וְהָי֥וּ נְכֹֿנִ֖ים לַיּ֣וֹם הַשְּׁלִישִׁ֑י כִּ֣י׀ בַּיּ֣וֹם הַשְּׁלִשִׁ֗י יֵרֵ֧דֿ יְהֹוָ֛ה לְעֵינֵ֥י כָֿל־הָעָ֖ם עַל־הַ֥ר סִינָֽי׃
[‏יב] וְהִגְֿבַּלְתָּ֤ אֶתֿ־הָעָם֙ סָבִֿ֣יבֿ לֵאֿמֹ֔ר הִשָּֽׁמְר֥וּ לָכֶֿ֛ם עֲל֥וֹתֿ בָּהָ֖ר וּנְגֹֿ֣עַ בְּקָצֵ֑הוּ כָּל־הַנֹּגֵֿ֥עַ בָּהָ֖ר מ֥וֹתֿ יוּמָֽתֿ׃
[‏יג] לֹֽא־תִֿגַּ֨ע בּ֜וֹ יָ֗דֿ כִּֽי־סָק֤וֹל יִסָּקֵל֙ אֽוֹ־יָרֹ֣הֿ יִיָּרֶ֔הֿ אִם־בְּהֵמָ֥הֿ אִם־אִ֖ישׁ לֹ֣א יִֽחְיֶ֑הֿ בִּמְשֹׁךְ֙ הַיֹּבֵ֔ל הֵ֖מָּהֿ יַֽעֲל֥וּ בָֿהָֽר׃
[‏יד] וַיֵּ֧רֶדֿ מֹשֶׁ֛הֿ מִן־הָהָ֖ר אֶל־הָעָ֑ם וַיְקַדֵּשׁ֙ אֶתֿ־הָעָ֔ם ‍ֽוַיְכַֿבְּס֖וּ שִׂמְלֹתָֽֿם׃
[‏טו] וַיֹּ֙אֿמֶר֙ אֶל־הָעָ֔ם הֱי֥וּ נְכֹֿנִ֖ים לִשְׁלֹ֣שֶׁתֿ יָמִ֑ים אַֽל־תִּגְּשׁ֖וּ אֶל־אִשָּֽׁהֿ׃
[‏טז] וַיְהִי֩ בַֿיּ֨וֹם הַשְּׁלִישִׁ֜י בִּֽהְיֹ֣תֿ הַבֹּ֗קֶר וַיְהִי֩ קֹלֹ֨תֿ וּבְֿרָקִ֜ים וְעָנָ֤ן כָּבֵֿד֙ עַל־הָהָ֔ר וְקֹ֥ל שֹׁפָֿ֖ר חָזָ֣ק מְאֹ֑דֿ וַיֶּֽחֱרַ֥דֿ כָּל־הָעָ֖ם אֲשֶׁ֥ר בַּֽמַּֽחֲנֶֽהֿ׃
[‏יז] וַיּוֹצֵ֨א מֹשֶׁ֧הֿ אֶתֿ־הָעָ֛ם לִקְרַ֥אֿתֿ הָֽאֱלֹהִ֖ים מִן־הַֽמַּֽחֲנֶ֑הֿ וַיִּֽתְֿיַצְּבֿ֖וּ בְּתַֿחְתִּ֥יתֿ הָהָֽר׃
[‏יח] וְהַ֤ר סִינַי֙ עָשַׁ֣ן כֻּלּ֔וֹ מִ֠פְּנֵי אֲשֶׁ֨ר יָרַ֥דֿ עָלָ֛יו יְהֹוָ֖ה בָּאֵ֑שׁ וַיַּ֤עַל עֲשָׁנוֹ֙ כְּעֶ֣שֶׁן הַכִּבְֿשָׁ֔ן וַיֶּֽחֱרַ֥דֿ כָּל־הָהָ֖ר מְאֹֽדֿ׃
[‏יט] ‍ֽוַיְהִי֙ ק֣וֹל הַשֹּׁפָ֔ר הוֹלֵ֖ךְֿ וְחָזֵ֣ק מְאֹ֑דֿ מֹשֶׁ֣הֿ יְדַֿבֵּ֔ר וְהָֽאֱלֹהִ֖ים יַֽעֲנֶ֥נּוּ בְֿקֽוֹל׃
[ששי] [‏כ] וַיֵּ֧רֶדֿ יְהֹוָ֛ה עַל־הַ֥ר סִינַ֖י אֶל־רֹ֣אֿשׁ הָהָ֑ר וַיִּקְרָ֨א יְהֹוָ֧ה לְמֹשֶׁ֛הֿ אֶל־רֹ֥אֿשׁ הָהָ֖ר וַיַּ֥עַל מֹשֶֽׁהֿ׃
[‏כא] וַיֹּ֤אֿמֶר יְהֹוָה֙ אֶל־מֹשֶׁ֔הֿ רֵ֖דֿ הָעֵ֣דֿ בָּעָ֑ם פֶּן־יֶֽהֶרְס֤וּ אֶל־יְהֹוָה֙ לִרְא֔וֹתֿ וְנָפַֿ֥ל מִמֶּ֖נּוּ רָֽבֿ׃
[‏כב] וְגַֿ֧ם הַכֹּֽהֲנִ֛ים הַנִּגָּשִׁ֥ים אֶל־יְהֹוָ֖ה יִתְֿקַדָּ֑שׁוּ פֶּן־יִפְֿרֹ֥ץ בָּהֶ֖ם יְהֹוָֽה׃
[‏כג] וַיֹּ֤אֿמֶר מֹשֶׁה֙ אֶל־יְהֹוָ֔ה לֹֽא־יוּכַֿ֣ל הָעָ֔ם לַֽעֲלֹ֖תֿ אֶל־הַ֣ר סִינָ֑י כִּֽי־אַתָּ֞הֿ הַֽעֵדֹֿ֤תָֿהֿ בָּ֙נוּ֙ לֵאֿמֹ֔ר הַגְֿבֵּ֥ל אֶתֿ־הָהָ֖ר וְקִדַּשְׁתּֽוֹ׃
[‏כד] וַיֹּ֨אֿמֶר אֵלָ֤יו יְהֹוָה֙ לֶךְֿ־רֵ֔דֿ וְעָלִ֥יתָֿ אַתָּ֖הֿ וְאַֽהֲרֹ֣ן עִמָּ֑ךְֿ וְהַכֹּֽהֲנִ֣ים וְהָעָ֗ם אַל־יֶֽהֶרְס֛וּ לַֽעֲלֹ֥תֿ אֶל־יְהֹוָ֖ה פֶּן־יִפְֿרָץ־בָּֽם׃
[‏כה] וַיֵּ֥רֶדֿ מֹשֶׁ֖הֿ אֶל־הָעָ֑ם וַיֹּ֖אֿמֶר אֲלֵהֶֽם׃ס

פרק כ
[‏א] וַיְדַֿבֵּ֣ר אֱלֹהִ֔ים אֵ֛תֿ כָּל־הַדְּבָֿרִ֥ים הָאֵ֖לֶּהֿ לֵאֿמֹֽר׃ס
[‏ב] אָֽנֹכִֿ֖י֙ יְהֹוָ֣ה אֱלֹהֶ֑֔יךָֿ אֲשֶׁ֧‍֣ר הֽוֹצֵאֿתִֿ֛יךָ֩ מֵאֶ֥֨רֶץ מִצְרַ֖֜יִם מִבֵּ֥‍֣יתֿ עֲבָֿדִֽ֗ים׃
[‏ג] לֽ‍֣אֺ־יִֽהְיֶ֥‍֣הֿ לְךָ֛֩ אֱלֹהִ֥֨ים אֲחֵרִ֖֜ים עַל־פָּנָֽ֗‍ַי׃
[‏ד] לֽ‍֣אֺ־תַֽֿעֲשֶׂ֣֨הֿ לְּֿךָֿ֥‍֣ פֶ֣֙סֶל֙׀ וְכָֿל־תְּמוּנָ֔‍֡הֿ אֲשֶׁ֤‍֣ר בַּשָּׁמַ֣֙יִם֙׀ מִמַּ֔‍‍֡עַל וַֽאֲשֶׁ֥ר֩ בָּאָ֖֨רֶץ מִתָּ֑֜חַתֿ וַֽאֲשֶׁ֥ר בַּמַּ֖‍֣יִם׀ מִתַּ֥‍֣חַתֿ לָאָֽ֗רֶץ׃
[‏ה] לֹֽא־תִֿשְׁתַּֽחֲוֶ֥‍֣הֿ לָהֶ֖ם֘ וְלֹ֣א תָֽֿעָבְֿדֵֿ֑ם֒ כִּ֣י אָֽנֹכִ֞י יְהֹוָ֤ה אֱלֹהֶ֙יךָ֙ אֵ֣ל קַנָּ֔א פֹּ֠קֵדֿ עֲוֹ֨ן אָבֹֿ֧תֿ עַל־בָּנִ֛ים עַל־שִׁלֵּשִׁ֥ים וְעַל־רִבֵּעִ֖ים לְשֹֽׂנְאָֽ‍֑י׃
[‏ו] וְעֹ֥‍֤שֶׂהֿ חֶ֖֙סֶד֙ לַֽאֲלָפִ֑֔ים לְאֹֽהֲבַֿ֖י וּלְשֹֽׁמְרֵ֥י מִצְוֹתָֽֿי׃ס
[‏ז] לֹ֥א תִֿשָּׂ֛א אֶתֿ־שֵֽׁם־יְהֹוָ֥ה אֱלֹהֶ֖יךָֿ לַשָּׁ֑וְא כִּ֣י לֹ֤א יְנַקֶּה֙ יְהֹוָ֔ה אֵ֛תֿ אֲשֶׁר־יִשָּׂ֥א אֶתֿ־שְׁמ֖וֹ לַשָּֽׁוְא׃פ
[‏ח] זָכֿ֛וֹר֩ אֶתֿ־י֥֨וֹם הַשַּׁבָּ֖֜תֿ לְקַדְּשֽׁ֗וֹ׃
[‏ט] שֵׁ֤‍֣שֶׁתֿ יָמִ֣ים֙ תַּֽעֲבֹ֔ד֘ וְעָשִׂ֖‍֣יתָֿ כָּל־מְלַאֿכְֿתֶּֽךָ֒׃
[‏י] וְי֨וֹם֙ הַשְּׁבִֿיעִ֔‍֜י שַׁבָּ֖‍֣תֿ׀ לַֽיהֹוָ֣ה אֱלֹהֶ֑֗יךָֿ לֹ֣א־תַֽֿעֲשֶׂ֣֨הֿ כָֿל־מְלָאֿכָ֜‍֡הֿ אַתָּ֣הֿ׀ וּבִֿנְךָֿ֣ וּ֠בִֿתֶּ֗ךָֿ עַבְֿדְּךָֿ֤֙ וַֽאֲמָֽתְֿךָ֜֙ וּבְֿהֶמְתֶּ֗‍֔ךָֿ וְגֵֽֿרְךָֿ֖֙ אֲשֶׁ֥‍֣ר בִּשְׁעָרֶֽ֔יךָֿ׃
[‏יא] כִּ֣י שֵֽׁשֶׁתֿ־יָמִים֩ עָשָׂ֨הֿ יְהֹוָ֜ה אֶתֿ־הַשָּׁמַ֣יִם וְאֶתֿ־הָאָ֗רֶץ אֶתֿ־הַיָּם֙ וְאֶתֿ־כָּל־אֲשֶׁר־בָּ֔ם וַיָּ֖נַח בַּיּ֣וֹם הַשְּׁבִֿיעִ֑י עַל־כֵּ֗ן בֵּרַ֧ךְֿ יְהֹוָ֛ה אֶתֿ־י֥וֹם הַשַּׁבָּ֖תֿ ‍ֽוַיְקַדְּשֵֽׁהוּ׃ס
[‏יב] כַּבֵּ֥דֿ אֶתֿ־אָבִֿ֖יךָֿ וְאֶתֿ־אִמֶּ֑ךָֿ לְמַ֙עַן֙ יַֽאֲרִכֿ֣וּן יָמֶ֔יךָֿ עַ֚ל הָֽאֲדָֿמָ֔הֿ אֲשֶׁר־יְהֹוָ֥ה אֱלֹהֶ֖יךָֿ נֹתֵֿ֥ן לָֽךְֿ׃ס
[‏יג] ל֥‍֖אֺ תִּֿרְצַ֖חָֽ׃ס ל֖‍֣אֺ תִּֿנְאָ֑‍ֽףֿ׃ס ל֖‍֣אֺ תִּֿגְֿנֹֽ֔בֿ׃ס לֹא־תַֽֿעֲנֶ֥הֿ בְֿרֵֽעֲךָֿ֖ עֵ֥דֿ שָֽׁקֶר׃ס
[‏יד] לֹ֥א תַֿחְמֹ֖דֿ בֵּ֣יתֿ רֵעֶ֑ךָֿ ס לֹֽא־תַֿחְמֹ֞דֿ אֵ֣שֶׁתֿ רֵעֶ֗ךָֿ וְעַבְֿדּ֤וֹ וַֽאֲמָתֿוֹ֙ וְשׁוֹר֣וֹ וַֽחֲמֹר֔וֹ וְכֹֿ֖ל אֲשֶׁ֥ר לְרֵעֶֽךָֿ׃פ
[שביעי] [‏טו] וְכָֿל־הָעָם֩ רֹאִ֨ים אֶתֿ־הַקּוֹלֹ֜תֿ וְאֶתֿ־הַלַּפִּידִ֗ם וְאֵת֙ ק֣וֹל הַשֹּׁפָ֔ר וְאֶתֿ־הָהָ֖ר עָשֵׁ֑ן וַיַּ֤רְא‌ הָעָם֙ וַיָּנֻ֔עוּ וַיַּֽעַמְדֿ֖וּ מֵֽרָחֹֽק׃
[‏טז] וַיֹּֽאֿמְרוּ֙ אֶל־מֹשֶׁ֔הֿ דַּבֵּר־אַתָּ֥הֿ עִמָּ֖נוּ וְנִשְׁמָ֑עָהֿ וְאַל־יְדַֿבֵּ֥ר עִמָּ֛נוּ אֱלֹהִ֖ים פֶּן־נָמֽוּתֿ׃
[‏יז] וַיֹּ֨אֿמֶר מֹשֶׁ֣הֿ אֶל־הָעָם֘ אַל־תִּירָאוּ֒ כִּ֗י לְבַֽֿעֲבֿוּר֙ נַסּ֣וֹתֿ אֶתְֿכֶ֔ם בָּ֖א הָֽאֱלֹהִ֑ים וּבַֽֿעֲב֗וּר תִּֽהְיֶ֧הֿ יִרְאָתֿ֛וֹ עַל־פְּנֵיכֶֿ֖ם לְבִֿלְתִּ֥י תֶֽֿחֱטָֽאוּ׃
[‏יח] וַיַּֽעֲמֹ֥דֿ הָעָ֖ם מֵֽרָחֹ֑ק וּמֹשֶׁה֙ נִגַּ֣שׁ אֶל־הָֽעֲרָפֶ֔ל אֲשֶׁר־שָׁ֖ם הָֽאֱלֹהִֽים׃ס
[מפטיר] [‏יט] וַיֹּ֤אֿמֶר יְהֹוָה֙ אֶל־מֹשֶׁ֔הֿ כֹּ֥הֿ תֹֿאֿמַ֖ר אֶל־בְּנֵ֣י יִשְׂרָאֵ֑ל אַתֶּ֣ם רְאִיתֶ֔ם כִּ֚י מִן־הַשָּׁמַ֔יִם דִּבַּ֖רְתִּי עִמָּכֶֽֿם׃
[‏כ] לֹ֥א תַֽֿעֲשׂ֖וּן אִתִּ֑י אֱלֹ֤הֵי כֶ֙סֶף֙ וֵֽאֿלֹהֵ֣י זָהָ֔בֿ לֹ֥א תַֽֿעֲשׂ֖וּ לָכֶֽֿם׃
[‏כא] מִזְבַּ֣ח אֲדָֿמָה֘ תַּֽעֲשֶׂהֿ־לִּי֒ וְזָֽבַֿחְתָּ֣ עָלָ֗יו אֶתֿ־עֹֽלֹתֶ֙יךָ֙ וְאֶתֿ־שְׁלָמֶ֔יךָֿ אֶתֿ־צֹֽאֿנְךָֿ֖ וְאֶתֿ־בְּקָרֶ֑ךָֿ בְּכָֿל־הַמָּקוֹם֙ אֲשֶׁ֣ר אַזְכִּ֣יר אֶתֿ־שְׁמִ֔י אָבֿ֥וֹא אֵלֶ֖יךָֿ וּבֵֽֿרַכְֿתִּֽיךָֿ׃
[‏כב] וְאִם־מִזְבַּ֤ח אֲבָֿנִים֙ תַּֽעֲשֶׂהֿ־לִּ֔י לֹֽא־תִֿבְֿנֶ֥הֿ אֶתְֿהֶ֖ן גָּזִ֑יתֿ כִּ֧י חַרְבְּךָֿ֛ הֵנַ֥פְֿתָּ עָלֶ֖יהָ ‍ֽוַתְּחַֽלְלֶֽהָ׃
[‏כג] וְלֹא־תַֽֿעֲלֶ֥הֿ בְֿמַֽעֲלֹ֖תֿ עַל־מִזְבְּחִ֑י אֲשֶׁ֛ר לֹֽא־תִֿגָּלֶ֥הֿ עֶרְוָֽתְֿךָֿ֖ עָלָֽיו׃פ

פרק כא
‏{פרשת משפטים}[‏א] וְאֵ֙לֶּה֙ הַמִּשְׁפָּטִ֔ים אֲשֶׁ֥ר תָּשִׂ֖ים לִפְֿנֵיהֶֽם׃
[‏ב] כִּ֤י תִֿקְנֶה֙ עֶ֣בֶֿדֿ עִבְֿרִ֔י שֵׁ֥שׁ שָׁנִ֖ים יַֽעֲבֹֿ֑דֿ וּבַ֨שְּׁבִֿעִ֔תֿ יֵצֵ֥א לַֽחָפְֿשִׁ֖י חִנָּֽם׃
[‏ג] אִם־בְּגַֿפּ֥וֹ יָבֹֿ֖א בְּגַֿפּ֣וֹ יֵצֵ֑א אִם־בַּ֤עַל אִשָּׁה֙ ה֔וּא וְיָֽצְאָ֥הֿ אִשְׁתּ֖וֹ עִמּֽוֹ׃
[‏ד] אִם־אֲדֹֿנָיו֙ יִֽתֶּן־ל֣וֹ אִשָּׁ֔הֿ וְיָֽלְדָֿהֿ־ל֥וֹ בָֿנִ֖ים א֣וֹ בָֿנ֑וֹתֿ הָֽאִשָּׁ֣הֿ וִֽילָדֶ֗יהָ תִּֽהְיֶה֙ לַֽאֿדֹֿנֶ֔יהָ וְה֖וּא יֵצֵ֥א בְֿגַֿפּֽוֹ׃
[‏ה] וְאִם־אָמֹ֤ר יֹאֿמַר֙ הָעֶ֔בֶֿדֿ אָהַ֙בְֿתִּי֙ אֶתֿ־אֲדֹֿנִ֔י אֶתֿ־אִשְׁתִּ֖י וְאֶתֿ־בָּנָ֑י לֹ֥א אֵצֵ֖א חָפְֿשִֽׁי׃
[‏ו] וְהִגִּישׁ֤וֹ אֲדֹֿנָיו֙ אֶל־הָ֣אֱלֹהִ֔ים וְהִגִּישׁוֹ֙ אֶל־הַדֶּ֔לֶתֿ א֖וֹ אֶל־הַמְּזוּזָ֑הֿ וְרָצַ֨ע אֲדֹֿנָ֤יו אֶתֿ־אָזְנוֹ֙ בַּמַּרְצֵ֔עַ וַֽעֲבָֿדֿ֖וֹ לְעֹלָֽם׃ס
[‏ז] וְכִֽֿי־יִמְכֹּ֥ר אִ֛ישׁ אֶתֿ־בִּתּ֖וֹ לְאָמָ֑הֿ לֹ֥א תֵֿצֵ֖א כְּצֵ֥אֿתֿ הָֽעֲבָֿדִֽֿים׃
[‏ח] אִם־רָעָ֞הֿ בְּעֵינֵ֧י אֲדֹֿנֶ֛יהָ אֲשֶׁר־//כתיב// לֹ֥א //קרי// ל֥וֹ יְעָדָֿ֖הּ וְהֶפְֿדָּ֑הּ לְעַ֥ם נָכְֿרִ֛י לֹֽא־יִמְשֹׁ֥ל לְמָכְֿרָ֖הּ בְּבִֿגְֿדֿוֹ־בָֽֿהּ׃
[‏ט] וְאִם־לִבְֿנ֖וֹ יִֽיעָדֶֿ֑נָּהֿ כְּמִשְׁפַּ֥ט הַבָּנ֖וֹתֿ יַֽעֲשֶׂהֿ־לָּֽהּ׃
[‏י] אִם־אַחֶ֖רֶתֿ יִֽקַּח־ל֑וֹ שְׁאֵרָ֛הּ כְּסוּתָֿ֥הּ וְעֹֽנָתָֿ֖הּ לֹ֥א יִגְֿרָֽע׃
[‏יא] וְאִ֨ם־שְׁלָשׁ־אֵ֔לֶּהֿ לֹ֥א יַֽעֲשֶׂ֖הֿ לָ֑הּ וְיָֽצְאָ֥הֿ חִנָּ֖ם אֵ֥ין כָּֽסֶףֿ׃ס
[‏יב] מַכֵּ֥הֿ אִ֛ישׁ וָמֵ֖תֿ מ֥וֹתֿ יוּמָֽתֿ׃
[‏יג] וַֽאֲשֶׁר֙ לֹ֣א צָדָ֔הֿ וְהָֽאֱלֹהִ֖ים אִנָּ֣הֿ לְיָדֿ֑וֹ וְשַׂמְתִּ֤י לְךָ֙ מָק֔וֹם אֲשֶׁ֥ר יָנ֖וּס שָֽׁמָּהֿ׃ס
[‏יד] וְכִֽֿי־יָזִ֥דֿ אִ֛ישׁ עַל־רֵעֵ֖הוּ לְהָרְגֿ֣וֹ בְֿעָרְמָ֑הֿ מֵעִ֣ם מִזְבְּחִ֔י תִּקָּחֶ֖נּוּ לָמֽוּתֿ׃ס
[‏טו] וּמַכֵּ֥הֿ אָבִֿ֛יו וְאִמּ֖וֹ מ֥וֹתֿ יוּמָֽתֿ׃ס
[‏טז] וְגֹֿנֵ֨בֿ אִ֧ישׁ‌ וּמְכָֿר֛וֹ וְנִמְצָ֥א בְֿיָדֿ֖וֹ מ֥וֹתֿ יוּמָֽתֿ׃ס
[‏יז] וּמְקַלֵּ֥ל אָבִֿ֛יו וְאִמּ֖וֹ מ֥וֹתֿ יוּמָֽתֿ׃ס
[‏יח] וְכִֽֿי־יְרִיבֻֿ֣ן אֲנָשִׁ֔ים וְהִכָּהֿ־אִישׁ֙ אֶתֿ־רֵעֵ֔הוּ בְּאֶ֖בֶֿן א֣וֹ בְֿאֶגְֿרֹ֑ףֿ וְלֹ֥א יָמ֖וּתֿ וְנָפַֿ֥ל לְמִשְׁכָּֽבֿ׃
[‏יט] אִם־יָק֞וּם וְהִתְֿהַלֵּ֥ךְֿ בַּח֛וּץ עַל־מִשְׁעַנְתּ֖וֹ וְנִקָּ֣הֿ הַמַּכֶּ֑הֿ רַ֥ק שִׁבְֿתּ֛וֹ יִתֵּ֖ן וְרַפֹּ֥א יְרַפֵּֽא׃ס
[שני] [‏כ] וְכִֽֿי־יַכֶּה֩ אִ֨ישׁ אֶתֿ־עַבְֿדּ֜וֹ א֤וֹ אֶתֿ־אֲמָתֿוֹ֙ בַּשֵּׁ֔בֶֿט וּמֵ֖תֿ תַּ֣חַתֿ יָדֿ֑וֹ נָקֹ֖ם יִנָּקֵֽם׃
[‏כא] אַ֥ךְֿ אִם־י֛וֹם א֥וֹ יוֹמַ֖יִם יַֽעֲמֹ֑דֿ לֹ֣א יֻקַּ֔ם כִּ֥י כַֿסְפּ֖וֹ הֽוּא׃ס
[‏כב] וְכִֽֿי־יִנָּצ֣וּ אֲנָשִׁ֗ים וְנָ֨גְֿפ֜וּ אִשָּׁ֤הֿ הָרָה֙ וְיָֽצְא֣וּ יְלָדֶ֔יהָ וְלֹ֥א יִֽהְיֶ֖הֿ אָס֑וֹן עָנ֣וֹשׁ יֵֽעָנֵ֗שׁ כַּֽאֲשֶׁ֨ר יָשִׁ֤יתֿ עָלָיו֙ בַּ֣עַל הָֽאִשָּׁ֔הֿ וְנָתַֿ֖ן בִּפְֿלִלִֽים׃
[‏כג] וְאִם־אָס֖וֹן יִֽהְיֶ֑הֿ וְנָֽתַֿתָּ֥הֿ נֶ֖פֶֿשׁ תַּ֥חַתֿ נָֽפֶֿשׁ׃
[‏כד] עַ֚יִן תַּ֣חַתֿ עַ֔יִן שֵׁ֖ן תַּ֣חַתֿ שֵׁ֑ן יָ֚דֿ תַּ֣חַתֿ יָ֔דֿ רֶ֖גֶֿל תַּ֣חַתֿ רָֽגֶֿל׃
[‏כה] כְּוִיָּה֙ תַּ֣חַתֿ כְּוִיָּ֔הֿ פֶּ֖צַע תַּ֣חַתֿ פָּ֑צַע חַבּוּרָ֕הֿ תַּ֖חַתֿ חַבּוּרָֽהֿ׃ס
[‏כו] וְכִֽֿי־יַכֶּ֨הֿ אִ֜ישׁ אֶתֿ־עֵ֥ין עַבְֿדּ֛וֹ אֽוֹ־אֶתֿ־עֵ֥ין אֲמָתֿ֖וֹ וְשִֽׁחֲתָֿ֑הּ לַֽחָפְֿשִׁ֥י יְשַׁלְּחֶ֖נּוּ תַּ֥חַתֿ עֵינֽוֹ׃
[‏כז] וְאִם־שֵׁ֥ן עַבְֿדּ֛וֹ אוֹ־שֵׁ֥ן אֲמָתֿ֖וֹ יַפִּ֑יל לַֽחָפְֿשִׁ֥י יְשַׁלְּחֶ֖נּוּ תַּ֥חַתֿ שִׁנּֽוֹ׃פ
[‏כח] וְכִֽֿי־יִגַּ֨ח שׁ֥וֹר אֶתֿ־אִ֛ישׁ א֥וֹ אֶתֿ־אִשָּׁ֖הֿ וָמֵ֑תֿ סָק֨וֹל יִסָּקֵ֜ל הַשּׁ֗וֹר וְלֹ֤א יֵֽאָכֵֿל֙ אֶתֿ־בְּשָׂר֔וֹ וּבַֿ֥עַל הַשּׁ֖וֹר נָקִֽי׃
[‏כט] וְאִ֡ם שׁוֹר֩ נַגָּ֨ח ה֜וּא מִתְּמֹ֣ל שִׁלְשֹׁ֗ם וְהוּעַ֤דֿ בִּבְֿעָלָיו֙ וְלֹ֣א יִשְׁמְרֶ֔נּוּ וְהֵמִ֥יתֿ אִ֖ישׁ א֣וֹ אִשָּׁ֑הֿ הַשּׁוֹר֙ יִסָּקֵ֔ל וְגַֿם־בְּעָלָ֖יו יוּמָֽתֿ׃
[‏ל] אִם־כֹּ֖פֶֿר יוּשַׁ֣תֿ עָלָ֑יו וְנָתַֿן֙ פִּדְֿיֹ֣ן נַפְֿשׁ֔וֹ כְּכֹֿ֥ל אֲשֶׁר־יוּשַׁ֖תֿ עָלָֽיו׃
[‏לא] אוֹ־בֵֿ֥ן יִגָּ֖ח אוֹ־בַֿ֣תֿ יִגָּ֑ח כַּמִּשְׁפָּ֥ט הַזֶּ֖הֿ יֵעָ֥שֶׂהֿ לּֽוֹ׃
[‏לב] אִם־עֶ֛בֶֿדֿ יִגַּ֥ח הַשּׁ֖וֹר א֣וֹ אָמָ֑הֿ כֶּ֣סֶףֿ׀ שְׁלֹשִׁ֣ים שְׁקָלִ֗ים יִתֵּן֙ לַֽאֿדֹֿנָ֔יו וְהַשּׁ֖וֹר יִסָּקֵֽל׃ס
[‏לג] וְכִֽֿי־יִפְֿתַּ֨ח אִ֜ישׁ בּ֗וֹר א֠וֹ כִּֽי־יִכְֿרֶ֥הֿ אִ֛ישׁ בֹּ֖ר וְלֹ֣א יְכַֿסֶּ֑נּוּ וְנָֽפַֿל־שָׁ֥מָּהֿ שּׁ֖וֹר א֥וֹ חֲמֽוֹר׃
[‏לד] בַּ֤עַל הַבּוֹר֙ יְשַׁלֵּ֔ם כֶּ֖סֶףֿ יָשִׁ֣יבֿ לִבְֿעָלָ֑יו וְהַמֵּ֖תֿ יִֽהְיֶהֿ־לּֽוֹ׃ס
[‏לה] וְכִֽֿי־יִגֹּ֧ףֿ שֽׁוֹר־אִ֛ישׁ אֶתֿ־שׁ֥וֹר רֵעֵ֖הוּ וָמֵ֑תֿ וּמָ֨כְֿר֜וּ אֶתֿ־הַשּׁ֤וֹר הַחַי֙ וְחָצ֣וּ אֶתֿ־כַּסְפּ֔וֹ וְגַֿ֥ם אֶתֿ־הַמֵּ֖תֿ יֶֽחֱצֽוּן׃
[‏לו] א֣וֹ נוֹדַ֗ע כִּ֠י שׁ֣וֹר נַגָּ֥ח הוּא֙ מִתְּמ֣וֹל שִׁלְשֹׁ֔ם וְלֹ֥א יִשְׁמְרֶ֖נּוּ בְּעָלָ֑יו שַׁלֵּ֨ם יְשַׁלֵּ֥ם שׁוֹר֙ תַּ֣חַתֿ הַשּׁ֔וֹר וְהַמֵּ֖תֿ יִֽהְיֶהֿ־לּֽוֹ׃ס
[‏לז] כִּ֤י יִגְֿנֹֽבֿ־אִישׁ֙ שׁ֣וֹר אוֹ־שֶׂ֔הֿ וּטְבָֿח֖וֹ א֣וֹ מְכָֿר֑וֹ חֲמִשָּׁ֣הֿ בָֿקָ֗ר יְשַׁלֵּם֙ תַּ֣חַתֿ הַשּׁ֔וֹר וְאַרְבַּֽע־צֹ֖אֿן תַּ֥חַתֿ הַשֶּֽׂהֿ׃

פרק כב
[‏א] אִם־בַּמַּחְתֶּ֛רֶתֿ יִמָּצֵ֥א הַגַּנָּ֖בֿ וְהֻכָּ֣הֿ וָמֵ֑תֿ אֵ֥ין ל֖וֹ דָּמִֽים׃
[‏ב] אִם־זָֽרְחָ֥הֿ הַשֶּׁ֛מֶשׁ עָלָ֖יו דָּמִ֣ים ל֑וֹ שַׁלֵּ֣ם יְשַׁלֵּ֔ם אִם־אֵ֣ין ל֔וֹ וְנִמְכַּ֖ר בִּגְֿנֵֽבָֿתֽֿוֹ׃
[‏ג] אִם־הִמָּצֵא֩ תִֿמָּצֵ֨א בְֿיָד֜וֹ הַגְּנֵבָ֗הֿ מִשּׁ֧וֹר עַדֿ־חֲמ֛וֹר עַדֿ־שֶׂ֖הֿ חַיִּ֑ים שְׁנַ֖יִם יְשַׁלֵּֽם׃ס
[‏ד] כִּ֤י יַבְֿעֶר־אִישׁ֙ שָׂדֶֿ֣הֿ אוֹ־כֶ֔רֶם וְשִׁלַּח֙ אֶתֿ־//כתיב// בְּעִירֹהֿ // קרי // בְּעִיר֔וֹ וּבִֿעֵ֖ר‌ בִּשְׂדֵֿ֣הֿ אַחֵ֑ר מֵיטַ֥בֿ שָׂדֵֿ֛הוּ וּמֵיטַ֥בֿ כַּרְמ֖וֹ יְשַׁלֵּֽם׃ס
[שלישי] [‏ה] כִּֽי־תֵֿצֵ֨א אֵ֜שׁ וּמָֽצְאָ֤הֿ קֹצִים֙ וְנֶֽאֱכַֿ֣ל גָּדִ֔ישׁ א֥וֹ הַקָּמָ֖הֿ א֣וֹ הַשָּׂדֶֿ֑הֿ שַׁלֵּ֣ם יְשַׁלֵּ֔ם הַמַּבְֿעִ֖ר אֶתֿ־הַבְּעֵרָֽהֿ׃ס
[‏ו] כִּֽי־יִתֵּן֩ אִ֨ישׁ אֶל־רֵעֵ֜הוּ כֶּ֤סֶףֿ אֽוֹ־כֵֿלִים֙ לִשְׁמֹ֔ר וְגֻֿנַּ֖בֿ מִבֵּ֣יתֿ הָאִ֑ישׁ אִם־יִמָּצֵ֥א הַגַּנָּ֖בֿ יְשַׁלֵּ֥ם שְׁנָֽיִם׃
[‏ז] אִם־לֹ֤א יִמָּצֵא֙ הַגַּנָּ֔בֿ וְנִקְרַ֥בֿ בַּֽעַל־הַבַּ֖יִתֿ אֶל־הָֽאֱלֹהִ֑ים אִם־לֹ֥א שָׁלַ֛ח יָדֿ֖וֹ בִּמְלֶ֥אֿכֶֿתֿ רֵעֵֽהוּ׃
[‏ח] עַֽל־כָּל־דְּבַֿר־פֶּ֡שַׁע עַל־שׁ֡וֹר עַל־חֲ֠מוֹר עַל־שֶׂ֨הֿ עַל־שַׂלְמָ֜הֿ עַל־כָּל־אֲבֵֿדָ֗הֿ אֲשֶׁ֤ר יֹאֿמַר֙ כִּי־ה֣וּא זֶ֔הֿ עַ֚דֿ הָֽאֱלֹהִ֔ים יָבֹֿ֖א דְּבַֿר־שְׁנֵיהֶ֑ם אֲשֶׁ֤ר יַרְשִׁיעֻן֙ אֱלֹהִ֔ים יְשַׁלֵּ֥ם שְׁנַ֖יִם לְרֵעֵֽהוּ׃ס
[‏ט] כִּֽי־יִתֵּן֩ אִ֨ישׁ אֶל־רֵעֵ֜הוּ חֲמ֨וֹר אוֹ־שׁ֥וֹר אוֹ־שֶׂ֛הֿ וְכָֿל־בְּהֵמָ֖הֿ לִשְׁמֹ֑ר וּמֵ֛תֿ אֽוֹ־נִשְׁבַּ֥ר אֽוֹ־נִשְׁבָּ֖הֿ אֵ֥ין רֹאֶֽהֿ׃
[‏י] שְׁבֻֿעַ֣תֿ‌ יְהֹוָ֗ה תִּֽהְיֶה֙ בֵּ֣ין שְׁנֵיהֶ֔ם אִם־לֹ֥א שָׁלַ֛ח יָדֿ֖וֹ בִּמְלֶ֣אֿכֶֿתֿ רֵעֵ֑הוּ וְלָקַ֥ח בְּעָלָ֖יו וְלֹ֥א יְשַׁלֵּֽם׃
[‏יא] וְאִם־גָּנֹ֥בֿ יִגָּנֵ֖בֿ מֵֽעִמּ֑וֹ יְשַׁלֵּ֖ם לִבְֿעָלָֽיו׃
[‏יב] אִם־טָרֹ֥ףֿ יִטָּרֵ֖ףֿ יְבִֿאֵ֣הוּ עֵ֑דֿ הַטְּרֵפָֿ֖הֿ לֹ֥א יְשַׁלֵּֽם׃פ
[‏יג] וְכִֽֿי־יִשְׁאַ֥ל אִ֛ישׁ מֵעִ֥ם רֵעֵ֖הוּ וְנִשְׁבַּ֣ר אוֹ־מֵ֑תֿ בְּעָלָ֥יו אֵֽין־עִמּ֖וֹ שַׁלֵּ֥ם יְשַׁלֵּֽם׃
[‏יד] אִם־בְּעָלָ֥יו עִמּ֖וֹ לֹ֣א יְשַׁלֵּ֑ם אִם־שָׂכִֿ֣יר ה֔וּא בָּ֖א בִּשְׂכָֿרֽוֹ׃ס
[‏טו] וְכִֽֿי־יְפַֿתֶּ֣הֿ אִ֗ישׁ בְּתֿוּלָ֛הֿ אֲשֶׁ֥ר לֹֽא־אֹרָ֖שָׂהֿ וְשָׁכַֿ֣בֿ עִמָּ֑הּ מָהֹ֛ר יִמְהָרֶ֥נָּהֿ לּ֖וֹ לְאִשָּֽׁהֿ׃
[‏טז] אִם־מָאֵ֧ן׀ יְמָאֵ֛ן אָבִֿ֖יהָ לְתִֿתָּ֣הּ ל֑וֹ כֶּ֣סֶףֿ יִשְׁקֹ֔ל כְּמֹ֖הַר הַבְּתֿוּלֹֽתֿ׃ס
[‏יז] מְכַֿשֵּׁפָֿ֖הֿ לֹ֥א תְֿחַיֶּֽהֿ׃
[‏יח] כָּל־שֹׁכֵֿ֥בֿ עִם־בְּהֵמָ֖הֿ מ֥וֹתֿ יוּמָֽתֿ׃ס
[‏יט] זֹבֵֿ֥חַ לָֽאֱלֹהִ֖ים יָֽחֳרָ֑ם בִּלְתִּ֥י לַֽיהֹוָ֖ה לְבַֿדּֽוֹ׃
[‏כ] וְגֵֿ֥ר לֹֽא־תֿוֹנֶ֖הֿ וְלֹ֣א תִֿלְחָצֶ֑נּוּ כִּֽי־גֵֿרִ֥ים הֱיִיתֶֿ֖ם בְּאֶ֥רֶץ מִצְרָֽיִם׃
[‏כא] כָּל־אַלְמָנָ֥הֿ וְיָתֿ֖וֹם לֹ֥א תְֿעַנּֽוּן׃
[‏כב] אִם־עַנֵּ֥הֿ תְֿעַנֶּ֖הֿ אֹתֿ֑וֹ כִּ֣י אִם־צָעֹ֤ק יִצְעַק֙ אֵלַ֔י שָׁמֹ֥עַ אֶשְׁמַ֖ע צַֽעֲקָתֽֿוֹ׃
[‏כג] וְחָרָ֣הֿ אַפִּ֔י וְהָֽרַגְֿתִּ֥י אֶתְֿכֶֿ֖ם בֶּחָ֑רֶבֿ וְהָי֤וּ נְשֵׁיכֶֿם֙ אַלְמָנ֔וֹתֿ וּבְֿנֵיכֶֿ֖ם יְתֹֿמִֽים׃פ
[‏כד] אִם־כֶּ֣סֶףֿ׀ תַּלְוֶ֣הֿ אֶתֿ־עַמִּ֗י אֶתֿ־הֶֽעָנִי֙ עִמָּ֔ךְֿ לֹא־תִֽֿהְיֶ֥הֿ ל֖וֹ כְּנֹשֶׁ֑הֿ לֹֽא־תְֿשִׂימ֥וּן עָלָ֖יו נֶֽשֶׁךְֿ׃
[‏כה] אִם־חָבֹֿ֥ל תַּחְבֹּ֖ל שַׂלְמַ֣תֿ רֵעֶ֑ךָֿ עַדֿ־בֹּ֥א הַשֶּׁ֖מֶשׁ תְּשִׁיבֶֿ֥נּוּ לֽוֹ׃
[‏כו] כִּ֣י הִ֤וא //כתיב// כְֿסוּתֹֿהֿ //קרי// כְסוּתוֹ֙ לְבַֿדָּ֔הּ הִ֥וא שִׂמְלָתֿ֖וֹ לְעֹר֑וֹ בַּמֶּ֣הֿ יִשְׁכָּ֔בֿ וְהָיָה֙ כִּֽי־יִצְעַ֣ק אֵלַ֔י וְשָֽׁמַעְתִּ֖י כִּֽי־חַנּ֥וּן אָֽנִי׃ס
[רביעי] [‏כז] אֱלֹהִ֖ים לֹ֣א תְֿקַלֵּ֑ל וְנָשִׂ֥יא בְֿעַמְּךָֿ֖ לֹ֣א תָֿאֹֽר׃
[‏כח] מְלֵאָֽתְֿךָֿ֥ וְדִֿמְעֲךָֿ֖ לֹ֣א תְֿאַחֵ֑ר בְּכֿ֥וֹר בָּנֶ֖יךָֿ תִּֽתֶּן־לִֽי׃
[‏כט] כֵּֽן־תַּֽעֲשֶׂ֥הֿ לְשֹֽׁרְךָֿ֖ לְצֹאֿנֶ֑ךָֿ שִׁבְֿעַ֤תֿ יָמִים֙ יִֽהְיֶ֣הֿ עִם־אִמּ֔וֹ בַּיּ֥וֹם הַשְּׁמִינִ֖י תִּתְּנוֹ־לִֽי׃
[‏ל] וְאַנְשֵׁי־קֹ֖דֶֿשׁ תִּֽהְי֣וּן לִ֑י וּבָֿשָׂ֨ר בַּשָּׂדֶֿ֤הֿ טְרֵפָֿה֙ לֹ֣א תֹֿאֿכֵ֔לוּ לַכֶּ֖לֶבֿ תַּשְׁלִכֿ֥וּן אֹתֽֿוֹ׃ס

פרק כג
[‏א] לֹ֥א תִֿשָּׂ֖א שֵׁ֣מַע שָׁ֑וְא אַל־תָּ֤שֶׁתֿ יָֽדְֿךָ֙ עִם־רָשָׁ֔ע לִֽהְיֹ֖תֿ עֵ֥דֿ חָמָֽס׃
[‏ב] לֹא־תִֽֿהְיֶ֥הֿ אַֽחֲרֵֽי־רַבִּ֖ים לְרָעֹ֑תֿ וְלֹא־תַֽֿעֲנֶ֣הֿ עַל־רִ֗בֿ לִנְטֹ֛תֿ אַֽחֲרֵ֥י רַבִּ֖ים לְהַטֹּֽתֿ׃
[‏ג] וְדָ֕ל לֹ֥א תֶֿהְדַּ֖ר בְּרִיבֽֿוֹ׃ס
[‏ד] כִּ֣י תִֿפְֿגַּ֞ע שׁ֧וֹר אֹֽיִבְֿךָֿ֛ א֥וֹ חֲמֹר֖וֹ תֹּעֶ֑הֿ הָשֵׁ֥בֿ תְּשִׁיבֶֿ֖נּוּ לֽוֹ׃ס
[‏ה] כִּֽי־תִֿרְאֶ֞הֿ חֲמ֣וֹר שֹׂנַֽאֲךָ֗ רֹבֵֿץ֙ תַּ֣חַתֿ מַשָּׂא֔וֹ וְחָֽדַֿלְתָּ֖ מֵֽעֲזֹ֣בֿ ל֑וֹ עָזֹ֥בֿ תַּֽעֲזֹ֖בֿ עִמּֽוֹ׃ס
[חמישי] [‏ו] לֹ֥א תַֿטֶּ֛הֿ מִשְׁפַּ֥ט אֶבְֿיֹֽנְךָֿ֖ בְּרִיבֽֿוֹ׃
[‏ז] מִדְּבַֿר־שֶׁ֖קֶר תִּרְחָ֑ק וְנָקִ֤י וְצַדִּיק֙ אַֽל־תַּֽהֲרֹ֔גֿ כִּ֥י לֹֽא־אַצְדִּ֖יק רָשָֽׁע׃
[‏ח] וְשֹׁ֖חַדֿ לֹ֣א תִֿקָּ֑ח כִּ֤י הַשֹּׁ֙חַד֙ יְעַוֵּ֣ר פִּקְחִ֔ים וִֽיסַלֵּ֖ףֿ דִּבְֿרֵ֥י צַדִּיקִֽים׃
[‏ט] וְגֵֿ֖ר לֹ֣א תִֿלְחָ֑ץ וְאַתֶּ֗ם יְדַֿעְתֶּם֙ אֶתֿ־נֶ֣פֶֿשׁ הַגֵּ֔ר כִּֽי־גֵֿרִ֥ים הֱיִיתֶֿ֖ם בְּאֶ֥רֶץ מִצְרָֽיִם׃
[‏י] וְשֵׁ֥שׁ שָׁנִ֖ים תִּזְרַ֣ע אֶתֿ־אַרְצֶ֑ךָֿ וְאָֽסַפְֿתָּ֖ אֶתֿ־תְּבֽֿוּאָתָֽֿהּ׃
[‏יא] וְהַשְּׁבִֿיעִ֞תֿ תִּשְׁמְטֶ֣נָּהֿ וּנְטַשְׁתָּ֗הּ וְאָֽכְֿלוּ֙ אֶבְֿיֹנֵ֣י עַמֶּ֔ךָֿ וְיִתְֿרָ֕ם תֹּאֿכַֿ֖ל חַיַּ֣תֿ הַשָּׂדֶֿ֑הֿ כֵּֽן־תַּֽעֲשֶׂ֥הֿ לְכַֿרְמְךָֿ֖ לְזֵיתֶֽֿךָֿ׃
[‏יב] שֵׁ֤שֶׁתֿ יָמִים֙ תַּֽעֲשֶׂ֣הֿ מַֽעֲשֶׂ֔יךָֿ וּבַֿיּ֥וֹם הַשְּׁבִֿיעִ֖י תִּשְׁבֹּ֑תֿ לְמַ֣עַן יָנ֗וּחַ שֽׁוֹרְךָ֙ וַֽחֲמֹרֶ֔ךָֿ וְיִנָּפֵֿ֥שׁ בֶּן־אֲמָֽתְֿךָֿ֖ וְהַגֵּֽר׃
[‏יג] וּבְֿכֹֿ֛ל אֲשֶׁר־אָמַ֥רְתִּי אֲלֵיכֶֿ֖ם תִּשָּׁמֵ֑רוּ וְשֵׁ֨ם אֱלֹהִ֤ים אֲחֵרִים֙ לֹ֣א תַֿזְכִּ֔ירוּ לֹ֥א יִשָּׁמַ֖ע עַל־פִּֽיךָֿ׃
[‏יד] שָׁלֹ֣שׁ רְגָֿלִ֔ים תָּחֹ֥גֿ לִ֖י בַּשָּׁנָֽהֿ׃
[‏טו] אֶתֿ־חַ֣גֿ הַמַּצּוֹת֘ תִּשְׁמֹר֒ שִׁבְֿעַ֣תֿ יָמִים֩ תֹּאֿכַ֨ל מַצּ֜וֹתֿ כַּֽאֲשֶׁ֣ר צִוִּיתִ֗ךָֿ לְמוֹעֵד֙ חֹ֣דֶֿשׁ הָֽאָבִ֔יבֿ כִּי־בֿ֖וֹ יָצָ֣אֿתָֿ מִמִּצְרָ֑יִם וְלֹא־יֵֽרָא֥וּ פָֿנַ֖י רֵיקָֽם׃
[‏טז] וְחַ֤גֿ הַקָּצִיר֙ בִּכּוּרֵ֣י מַֽעֲשֶׂ֔יךָֿ אֲשֶׁ֥ר תִּזְרַ֖ע בַּשָּׂדֶֿ֑הֿ וְחַ֤גֿ הָֽאָסִף֙ בְּצֵ֣אֿתֿ הַשָּׁנָ֔הֿ בְּאָסְפְּךָֿ֥ אֶֽתֿ־מַֽעֲשֶׂ֖יךָֿ מִן־הַשָּׂדֶֽֿהֿ׃
[‏יז] שָׁלֹ֥שׁ פְּעָמִ֖ים בַּשָּׁנָ֑הֿ יֵֽרָאֶה֙ כָּל־זְכֿ֣וּרְךָ֔ אֶל־פְּנֵ֖י הָֽאָדֹֿ֥ן׀ יְהֹוָֽה׃
[‏יח] לֹֽא־תִֿזְבַּ֥ח עַל־חָמֵ֖ץ דַּם־זִבְֿחִ֑י וְלֹֽא־יָלִ֥ין חֵֽלֶבֿ־חַגִּ֖י עַדֿ־בֹּֽקֶר׃
[‏יט] רֵאֿשִׁ֗יתֿ בִּכּוּרֵי֙ אַדְֿמָ֣תְֿךָ֔ תָּבִ֕יא בֵּ֖יתֿ יְהֹוָ֣ה אֱלֹהֶ֑יךָֿ לֹֽא־תְֿבַֿשֵּׁ֥ל גְּדִֿ֖י בַּֽחֲלֵ֥בֿ אִמּֽוֹ׃פ
[ששי] [‏כ] הִנֵּ֨הֿ אָֽנֹכִ֜י שֹׁלֵ֤חַ מַלְאָךְ֙ לְפָֿנֶ֔יךָֿ לִשְׁמָרְךָֿ֖ בַּדָּ֑רֶךְֿ וְלַֽהֲבִֿ֣יאֲךָ֔ אֶל־הַמָּק֖וֹם אֲשֶׁ֥ר הֲכִֿנֹֽתִֿי׃
[‏כא] הִשָּׁ֧מֶר מִפָּנָ֛יו וּשְׁמַ֥ע בְּקֹל֖וֹ אַל־תַּמֵּ֣ר בּ֑וֹ כִּ֣י לֹ֤א יִשָּׂא֙ לְפִֿשְׁעֲכֶ֔ם כִּ֥י שְׁמִ֖י בְּקִרְבּֽוֹ׃
[‏כב] כִּ֣י אִם־שָׁמוֹ֤עַ תִּשְׁמַע֙ בְּקֹל֔וֹ וְעָשִׂ֕יתָֿ כֹּ֖ל אֲשֶׁ֣ר אֲדַֿבֵּ֑ר וְאָֽיַבְֿתִּי֙ אֶתֿ־אֹ֣יְבֶ֔יךָֿ וְצַרְתִּ֖י אֶתֿ־צֹֽרְרֶֽיךָֿ׃
[‏כג] כִּֽי־יֵלֵ֣ךְֿ מַלְאָכִֿי֘ לְפָֿנֶיךָ֒ וֶֽהֱבִֽֿיאֲךָ֗ אֶל־הָֽאֱמֹרִי֙ וְהַ֣חִתִּ֔י וְהַפְּרִזִּי֙ וְהַֽכְּנַֽעֲנִ֔י הַֽחִוִּ֖י וְהַיְבֿוּסִ֑י וְהִכְֿחַדְֿתִּֽיו׃
[‏כד] לֹֽא־תִֿשְׁתַּֽחֲוֶ֤הֿ לֵאֿלֹֽהֵיהֶם֙ וְלֹ֣א תָֽֿעָבְֿדֵ֔ם וְלֹ֥א תַֽֿעֲשֶׂ֖הֿ כְּמַֽעֲשֵׂיהֶ֑ם כִּ֤י הָרֵס֙ תְּהָ֣רְסֵ֔ם וְשַׁבֵּ֥ר תְּשַׁבֵּ֖ר מַצֵּבֹֽֿתֵֿיהֶֽם׃
[‏כה] וַֽעֲבַֿדְֿתֶּ֗ם אֵ֚תֿ יְהֹוָ֣ה אֱלֹֽהֵיכֶ֔ם וּבֵֿרַ֥ךְֿ אֶֽתֿ־לַחְמְךָֿ֖ וְאֶתֿ־מֵימֶ֑יךָֿ וַֽהֲסִֽרֹתִֿ֥י מַֽחֲלָ֖הֿ מִקִּרְבֶּֽךָֿ׃ס
[שביעי] [‏כו] לֹ֥א תִֽֿהְיֶ֛הֿ מְשַׁכֵּלָ֥הֿ וַֽעֲקָרָ֖הֿ בְּאַרְצֶ֑ךָֿ אֶתֿ־מִסְפַּ֥ר יָמֶ֖יךָֿ אֲמַלֵּֽא׃
[‏כז] אֶתֿ־אֵֽימָתִֿי֙ אֲשַׁלַּ֣ח לְפָֿנֶ֔יךָֿ וְהַמֹּתִֿי֙ אֶתֿ־כָּל־הָעָ֔ם אֲשֶׁ֥ר תָּבֹֿ֖א בָּהֶ֑ם וְנָֽתַֿתִּ֧י אֶתֿ־כָּל־אֹֽיְבֶֿ֛יךָֿ אֵלֶ֖יךָֿ עֹֽרֶףֿ׃
[‏כח] וְשָֽׁלַחְתִּ֥י אֶתֿ־הַצִּרְעָ֖הֿ לְפָֿנֶ֑יךָֿ וְגֵֽֿרְשָׁ֗הֿ אֶתֿ־הַֽחִוִּ֧י אֶתֿ־הַֽכְּנַֽעֲנִ֛י וְאֶתֿ־הַֽחִתִּ֖י מִלְּפָֿנֶֽיךָֿ׃
[‏כט] ל֧אֺ אֲגָֽֿרְשֶׁ֛נּוּ מִפָּנֶ֖יךָֿ בְּשָׁנָ֣הֿ אֶחָ֑תֿ פֶּן־תִּֽהְיֶ֤הֿ הָאָ֙רֶץ֙ שְׁמָמָ֔הֿ וְרַבָּ֥הֿ עָלֶ֖יךָֿ חַיַּ֥תֿ הַשָּׂדֶֽֿהֿ׃
[‏ל] מְעַ֥ט‌ מְעַ֛ט אֲגָֽֿרְשֶׁ֖נּוּ מִפָּנֶ֑יךָֿ עַ֚דֿ אֲשֶׁ֣ר תִּפְֿרֶ֔הֿ וְנָֽחַלְתָּ֖ אֶתֿ־הָאָֽרֶץ׃
[‏לא] וְשַׁתִּ֣י אֶתֿ־גְּבֻֽֿלְךָ֗ מִיַּם־סוּף֙ וְעַדֿ־יָ֣ם פְּלִשְׁתִּ֔ים וּמִמִּדְֿבָּ֖ר עַדֿ־הַנָּהָ֑ר כִּ֣י׀ אֶתֵּ֣ן בְּיֶדְֿכֶ֗ם אֵ֚תֿ יֹֽשְׁבֵֿ֣י הָאָ֔רֶץ וְגֵֽֿרַשְׁתָּ֖מוֹ מִפָּנֶֽיךָֿ׃
[‏לב] לֹֽא־תִֿכְֿרֹ֥תֿ לָהֶ֛ם וְלֵאֿלֹֽהֵיהֶ֖ם בְּרִֽיתֿ׃
[‏לג] לֹ֤א יֵֽשְׁבֿוּ֙ בְּאַרְצְךָ֔ פֶּן־יַֽחֲטִ֥יאוּ אֹֽתְֿךָֿ֖ לִ֑י כִּ֤י תַֽֿעֲבֹֿד֙ אֶתֿ־אֱלֹ֣הֵיהֶ֔ם כִּי־יִֽהְיֶ֥הֿ לְךָֿ֖ לְמוֹקֵֽשׁ׃פ

פרק כד
[‏א] וְאֶל־מֹשֶׁ֨הֿ אָמַ֜ר עֲלֵ֣הֿ אֶל־יְהֹוָ֗ה אַתָּה֙ וְאַֽהֲרֹן֙ נָדָֿ֣בֿ וַֽאֲבִֿיה֔וּא וְשִׁבְֿעִ֖ים מִזִּקְנֵ֣י יִשְׂרָאֵ֑ל וְהִשְׁתַּֽחֲוִיתֶֿ֖ם מֵֽרָחֹֽק׃
[‏ב] וְנִגַּ֨שׁ מֹשֶׁ֤הֿ לְבַֿדּוֹ֙ אֶל־יְהֹוָ֔ה וְהֵ֖ם לֹ֣א יִגָּ֑שׁוּ וְהָעָ֕ם לֹ֥א יַֽעֲל֖וּ עִמּֽוֹ׃
[‏ג] וַיָּבֹֿ֣א מֹשֶׁ֗הֿ וַיְסַפֵּ֤ר לָעָם֙ אֵ֚תֿ כָּל־דִּבְֿרֵ֣י יְהֹוָ֔ה וְאֵ֖תֿ כָּל־הַמִּשְׁפָּטִ֑ים וַיַּ֨עַן כָּל־הָעָ֜ם ק֤וֹל אֶחָד֙ וַיֹּ֣אֿמְר֔וּ כָּל־הַדְּבָֿרִ֛ים אֲשֶׁר־דִּבֶּ֥ר יְהֹוָ֖ה נַֽעֲשֶֽׂהֿ׃
[‏ד] וַיִּכְֿתֹּ֣בֿ מֹשֶׁ֗הֿ אֵ֚תֿ כָּל־דִּבְֿרֵ֣י יְהֹוָ֔ה וַיַּשְׁכֵּ֣ם בַּבֹּ֔קֶר וַיִּ֥בֶֿן מִזְבֵּ֖חַ תַּ֣חַתֿ הָהָ֑ר וּשְׁתֵּ֤ים עֶשְׂרֵה֙ מַצֵּבָ֔הֿ לִשְׁנֵ֥ים עָשָׂ֖ר שִׁבְֿטֵ֥י יִשְׂרָאֵֽל׃
[‏ה] וַיִּשְׁלַ֗ח אֶֽתֿ־נַֽעֲרֵי֙ בְּנֵ֣י יִשְׂרָאֵ֔ל וַיַּֽעֲל֖וּ עֹלֹ֑תֿ וַֽיִּזְבְּח֞וּ זְבָֿחִ֧ים שְׁלָמִ֛ים לַֽיהֹוָ֖ה פָּרִֽים׃
[‏ו] וַיִּקַּ֤ח מֹשֶׁה֙ חֲצִ֣י הַדָּ֔ם וַיָּ֖שֶׂם בָּֽאַגָּנֹ֑תֿ וַֽחֲצִ֣י הַדָּ֔ם זָרַ֖ק עַל־הַמִּזְבֵּֽחַ׃
[‏ז] וַיִּקַּח֙ סֵ֣פֶֿר הַבְּרִ֔יתֿ וַיִּקְרָ֖א בְּאָזְנֵ֣י הָעָ֑ם וַיֹּ֣אֿמְר֔וּ כֹּ֛ל אֲשֶׁר־דִּבֶּ֥ר יְהֹוָ֖ה נַֽעֲשֶׂ֥הֿ וְנִשְׁמָֽע׃
[‏ח] וַיִּקַּ֤ח מֹשֶׁה֙ אֶתֿ־הַדָּ֔ם וַיִּזְרֹ֖ק עַל־הָעָ֑ם וַיֹּ֗אֿמֶר הִנֵּ֤הֿ דַֿם־הַבְּרִית֙ אֲשֶׁ֨ר כָּרַ֤תֿ יְהֹוָה֙ עִמָּכֶ֔ם עַ֥ל כָּל־הַדְּבָֿרִ֖ים הָאֵֽלֶּהֿ׃
[‏ט] וַיַּ֥עַל מֹשֶׁ֖הֿ וְאַֽהֲרֹ֑ן נָדָֿב֙ וַֽאֲבִֿיה֔וּא וְשִׁבְֿעִ֖ים מִזִּקְנֵ֥י יִשְׂרָאֵֽל׃
[‏י] וַיִּרְא֕וּ אֵ֖תֿ אֱלֹהֵ֣י יִשְׂרָאֵ֑ל וְתַֿ֣חַתֿ רַגְֿלָ֗יו כְּמַֽעֲשֵׂה֙ לִבְֿנַ֣תֿ הַסַּפִּ֔יר וּכְֿעֶ֥צֶם הַשָּׁמַ֖יִם לָטֹֽהַר׃
[‏יא] וְאֶל־אֲצִילֵי֙ בְּנֵ֣י יִשְׂרָאֵ֔ל לֹ֥א שָׁלַ֖ח יָדֿ֑וֹ וַֽיֶּחֱזוּ֙ אֶתֿ־הָ֣אֱלֹהִ֔ים וַיֹּֽאֿכְֿל֖וּ וַיִּשְׁתּֽוּ׃ס
[‏יב] וַיֹּ֨אֿמֶר יְהֹוָ֜ה אֶל־מֹשֶׁ֗הֿ עֲלֵ֥הֿ אֵלַ֛י הָהָ֖רָהֿ וֶֽהְיֵהֿ־שָׁ֑ם וְאֶתְּנָ֨הֿ לְךָ֜ אֶתֿ־לֻחֹ֣תֿ הָאֶ֗בֶֿן וְהַתּוֹרָה֙ וְהַמִּצְוָ֔הֿ אֲשֶׁ֥ר כָּתַֿ֖בְֿתִּי לְהֽוֹרֹתָֽֿם׃
[‏יג] וַיָּ֣קָם מֹשֶׁ֔הֿ וִֽיהוֹשֻׁ֖עַ מְשָֽׁרְתֿ֑וֹ וַיַּ֥עַל מֹשֶׁ֖הֿ אֶל־הַ֥ר הָֽאֱלֹהִֽים׃
[‏יד] וְאֶל־הַזְּקֵנִ֤ים אָמַר֙ שְׁבֿוּ־לָ֣נוּ בָֿזֶ֔הֿ עַ֥דֿ אֲשֶׁר־נָשׁ֖וּבֿ אֲלֵיכֶֿ֑ם וְהִנֵּ֨הֿ אַֽהֲרֹ֤ן וְחוּר֙ עִמָּכֶ֔ם מִי־בַֿ֥עַל דְּבָֿרִ֖ים יִגַּ֥שׁ אֲלֵהֶֽם׃
[מפטיר] [‏טו] וַיַּ֥עַל מֹשֶׁ֖הֿ אֶל־הָהָ֑ר וַיְכַֿ֥ס הֶֽעָנָ֖ן אֶתֿ־הָהָֽר׃
[‏טז] וַיִּשְׁכֹּ֤ן כְּבֽֿוֹדֿ־יְהֹוָה֙ עַל־הַ֣ר סִינַ֔י וַיְכַֿסֵּ֥הוּ הֶֽעָנָ֖ן שֵׁ֣שֶׁתֿ יָמִ֑ים וַיִּקְרָ֧א אֶל־מֹשֶׁ֛הֿ בַּיּ֥וֹם הַשְּׁבִֿיעִ֖י מִתּ֥וֹךְֿ הֶֽעָנָֽן׃
[‏יז] וּמַרְאֵה֙ כְּבֿ֣וֹדֿ יְהֹוָ֔ה כְּאֵ֥שׁ אֹכֶֿ֖לֶתֿ בְּרֹ֣אֿשׁ הָהָ֑ר לְעֵינֵ֖י בְּנֵ֥י יִשְׂרָאֵֽל׃
[‏יח] וַיָּבֹֿ֥א מֹשֶׁ֛הֿ בְּתֿ֥וֹךְֿ הֶֽעָנָ֖ן וַיַּ֣עַל אֶל־הָהָ֑ר וַיְהִ֤י מֹשֶׁה֙ בָּהָ֔ר אַרְבָּעִ֣ים י֔וֹם וְאַרְבָּעִ֖ים לָֽיְלָהֿ׃פ

פרק כה
‏{פרשת תרומה}[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּר֙ אֶל־בְּנֵ֣י יִשְׂרָאֵ֔ל וְיִקְחוּ־לִ֖י תְּרוּמָ֑הֿ מֵאֵ֤תֿ כָּל־אִישׁ֙ אֲשֶׁ֣ר יִדְּבֶֿ֣נּוּ לִבּ֔וֹ תִּקְח֖וּ אֶתֿ־תְּרֽוּמָתִֽֿי׃
[‏ג] וְזֹאֿת֙ הַתְּרוּמָ֔הֿ אֲשֶׁ֥ר תִּקְח֖וּ מֵֽאִתָּ֑ם זָהָ֥בֿ וָכֶֿ֖סֶףֿ וּנְחֹֽשֶׁתֿ׃
[‏ד] וּתְֿכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֥שׁ וְעִזִּֽים׃
[‏ה] וְעֹרֹ֨תֿ אֵילִ֧ם מְאָדָּמִ֛ים וְעֹרֹ֥תֿ תְּחָשִׁ֖ים וַֽעֲצֵ֥י שִׁטִּֽים׃
[‏ו] שֶׁ֖מֶן לַמָּאֹ֑ר בְּשָׂמִים֙ לְשֶׁ֣מֶן הַמִּשְׁחָ֔הֿ וְלִקְטֹ֖רֶתֿ הַסַּמִּֽים׃
[‏ז] אַבְֿנֵי־שֹׁ֕הַם וְאַבְֿנֵ֖י מִלֻּאִ֑ים לָֽאֵפֹֿ֖דֿ וְלַחֹֽשֶׁן׃
[‏ח] וְעָ֥שׂוּ לִ֖י מִקְדָּ֑שׁ וְשָֽׁכַֿנְתִּ֖י בְּתֿוֹכָֽֿם׃
[‏ט] כְּכֹ֗ל אֲשֶׁ֤ר אֲנִי֙ מַרְאֶ֣הֿ אֽוֹתְֿךָ֔ אֵ֚תֿ תַּבְֿנִ֣יתֿ הַמִּשְׁכָּ֔ן וְאֵ֖תֿ תַּבְֿנִ֣יתֿ כָּל־כֵּלָ֑יו וְכֵֿ֖ן תַּֽעֲשֽׂוּ׃ס
[‏י] וְעָשׂ֥וּ אֲר֖וֹן עֲצֵ֣י שִׁטִּ֑ים אַמָּתַ֨יִם וָחֵ֜צִי אָרְכּ֗וֹ וְאַמָּ֤הֿ וָחֵ֙צִי֙ רָחְבּ֔וֹ וְאַמָּ֥הֿ וָחֵ֖צִי קֹֽמָתֽֿוֹ׃
[‏יא] וְצִפִּיתָֿ֤ אֹתֿוֹ֙ זָהָ֣בֿ טָה֔וֹר מִבַּ֥יִתֿ וּמִח֖וּץ תְּצַפֶּ֑נּוּ וְעָשִׂ֧יתָֿ עָלָ֛יו זֵ֥ר זָהָ֖בֿ סָבִֽֿיבֿ׃
[‏יב] וְיָצַ֣קְתָּ לּ֗וֹ אַרְבַּע֙ טַבְּעֹ֣תֿ זָהָ֔בֿ וְנָ֣תַֿתָּ֔הֿ עַ֖ל אַרְבַּ֣ע פַּֽעֲמֹתָֿ֑יו וּשְׁתֵּ֣י טַבָּעֹ֗תֿ עַל־צַלְעוֹ֙ הָֽאֶחָ֔תֿ וּשְׁתֵּי֙ טַבָּעֹ֔תֿ עַל־צַלְע֖וֹ הַשֵּׁנִֽיתֿ׃
[‏יג] וְעָשִׂ֥יתָֿ בַֿדֵּ֖י עֲצֵ֣י שִׁטִּ֑ים וְצִפִּיתָֿ֥ אֹתָֿ֖ם זָהָֽבֿ׃
[‏יד] וְהֵֽבֵֿאֿתָֿ֤ אֶתֿ־הַבַּדִּים֙ בַּטַּבָּעֹ֔תֿ עַ֖ל צַלְעֹ֣תֿ הָֽאָרֹ֑ן לָשֵׂ֥אֿתֿ אֶתֿ־הָֽאָרֹ֖ן בָּהֶֽם׃
[‏טו] בְּטַבְּעֹת֙ הָֽאָרֹ֔ן יִֽהְי֖וּ הַבַּדִּ֑ים לֹ֥א יָסֻ֖רוּ מִמֶּֽנּוּ׃
[‏טז] וְנָֽתַֿתָּ֖ אֶל־הָֽאָרֹ֑ן אֵ֚תֿ הָֽעֵדֻ֔תֿ אֲשֶׁ֥ר אֶתֵּ֖ן אֵלֶֽיךָֿ׃
[שני] [‏יז] וְעָשִׂ֥יתָֿ כַֿפֹּ֖רֶתֿ זָהָ֣בֿ טָה֑וֹר אַמָּתַֿ֤יִם וָחֵ֙צִי֙ אָרְכָּ֔הּ וְאַמָּ֥הֿ וָחֵ֖צִי רָחְבָּֽהּ׃
[‏יח] וְעָשִׂ֛יתָֿ שְׁנַ֥יִם כְּרֻבִֿ֖ים זָהָ֑בֿ מִקְשָׁה֙ תַּֽעֲשֶׂ֣הֿ אֹתָ֔ם מִשְּׁנֵ֖י קְצ֥וֹתֿ הַכַּפֹּֽרֶתֿ׃
[‏יט] וַֽ֠עֲשֵׂהֿ כְּר֨וּבֿ אֶחָ֤דֿ מִקָּצָה֙ מִזֶּ֔הֿ וּכְֿרֽוּבֿ־אֶחָ֥דֿ מִקָּצָ֖הֿ מִזֶּ֑הֿ מִן־הַכַּפֹּ֛רֶתֿ תַּֽעֲשׂ֥וּ אֶתֿ־הַכְּרֻבִֿ֖ים עַל־שְׁנֵ֥י קְצוֹתָֽֿיו׃
[‏כ] וְהָי֣וּ הַכְּרֻבִֿים֩ פֹּֽרְשֵׂ֨י כְֿנָפַ֜יִם לְמַ֗עְלָהֿ סֹֽכְֿכִֿ֤ים בְּכַֿנְפֵֿיהֶם֙ עַל־הַכַּפֹּ֔רֶתֿ וּפְֿנֵיהֶ֖ם אִ֣ישׁ אֶל־אָחִ֑יו אֶ֨ל־הַכַּפֹּ֔רֶתֿ יִֽהְי֖וּ פְּנֵ֥י הַכְּרֻבִֽֿים׃
[‏כא] וְנָֽתַֿתָּ֧ אֶתֿ־הַכַּפֹּ֛רֶתֿ עַל־הָֽאָרֹ֖ן מִלְמָ֑עְלָהֿ וְאֶל־הָ֣אָרֹ֔ן תִּתֵּן֙ אֶתֿ־הָֽעֵדֻ֔תֿ אֲשֶׁ֥ר אֶתֵּ֖ן אֵלֶֽיךָֿ׃
[‏כב] וְנֽוֹעַדְֿתִּ֣י לְךָ֘ שָׁם֒ וְדִֿבַּרְתִּ֨י אִתְּךָ֜ מֵעַ֣ל הַכַּפֹּ֗רֶתֿ מִבֵּין֙ שְׁנֵ֣י הַכְּרֻבִ֔ים אֲשֶׁ֖ר עַל־אֲרוֹ֣ן הָֽעֵדֻֿ֑תֿ אֵ֣תֿ כָּל־אֲשֶׁ֧ר אֲצַוֶּ֛הֿ אֽוֹתְֿךָֿ֖ אֶל־בְּנֵ֥י יִשְׂרָאֵֽל׃פ
[‏כג] וְעָשִׂ֥יתָֿ שֻׁלְחָ֖ן עֲצֵ֣י שִׁטִּ֑ים אַמָּתַֿ֤יִם אָרְכּוֹ֙ וְאַמָּ֣הֿ רָחְבּ֔וֹ וְאַמָּ֥הֿ וָחֵ֖צִי קֹֽמָתֽֿוֹ׃
[‏כד] וְצִפִּיתָֿ֥ אֹתֿ֖וֹ זָהָ֣בֿ טָה֑וֹר וְעָשִׂ֥יתָֿ לּ֛וֹ זֵ֥ר זָהָ֖בֿ סָבִֽֿיבֿ׃
[‏כה] וְעָשִׂ֨יתָֿ לּ֥וֹ מִסְגֶּ֛רֶתֿ טֹ֖פַֿח סָבִֿ֑יבֿ וְעָשִׂ֧יתָֿ זֵֽר־זָהָ֛בֿ לְמִסְגַּרְתּ֖וֹ סָבִֽֿיבֿ׃
[‏כו] וְעָשִׂ֣יתָֿ לּ֔וֹ אַרְבַּ֖ע טַבְּעֹ֣תֿ זָהָ֑בֿ וְנָֽתַֿתָּ֙ אֶתֿ־הַטַּבָּעֹ֔תֿ עַ֚ל אַרְבַּ֣ע הַפֵּאֹ֔תֿ אֲשֶׁ֖ר לְאַרְבַּ֥ע רַגְֿלָֽיו׃
[‏כז] לְעֻמַּת֙ הַמִּסְגֶּ֔רֶתֿ תִּֽהְיֶ֖יןָ הַטַּבָּעֹ֑תֿ לְבָֿתִּ֣ים לְבַֿדִּ֔ים לָשֵׂ֖אֿתֿ אֶתֿ־הַשֻּׁלְחָֽן׃
[‏כח] וְעָשִׂ֤יתָֿ אֶתֿ־הַבַּדִּים֙ עֲצֵ֣י שִׁטִּ֔ים וְצִפִּיתָֿ֥ אֹתָֿ֖ם זָהָ֑בֿ וְנִשָּׂא־בָֿ֖ם אֶתֿ־הַשֻּׁלְחָֽן׃
[‏כט] וְעָשִׂ֨יתָֿ קְּעָֽרֹתָ֜יו וְכַֿפֹּתָ֗יו וּקְשׂוֹתָֿיו֙ וּמְנַקִּיֹּתָ֔יו אֲשֶׁ֥ר יֻסַּ֖ךְֿ בָּהֵ֑ן זָהָ֥בֿ טָה֖וֹר תַּֽעֲשֶׂ֥הֿ אֹתָֽֿם׃
[‏ל] וְנָֽתַֿתָּ֧ עַֽל־הַשֻּׁלְחָ֛ן לֶ֥חֶם פָּנִ֖ים לְפָֿנַ֥י תָּמִֽידֿ׃פ
[‏לא] וְעָשִׂ֥יתָֿ מְנֹרַ֖תֿ זָהָ֣בֿ טָה֑וֹר מִקְשָׁ֞הֿ תֵּֽיעָשֶׂ֤הֿ הַמְּנוֹרָה֙ יְרֵכָֿ֣הּ וְקָנָ֔הּ גְּבִֿיעֶ֛יהָ כַּפְֿתֹּרֶ֥יהָ וּפְֿרָחֶ֖יהָ מִמֶּ֥נָּהֿ יִֽהְיֽוּ׃
[‏לב] וְשִׁשָּׁ֣הֿ קָנִ֔ים יֹֽצְאִ֖ים מִצִּדֶּ֑יהָ שְׁלֹשָׁ֣הֿ׀ קְנֵ֣י מְנֹרָ֗הֿ מִצִּדָּהּ֙ הָֽאֶחָ֔דֿ וּשְׁלֹשָׁה֙ קְנֵ֣י מְנֹרָ֔הֿ מִצִּדָּ֖הּ הַשֵּׁנִֽי׃
[‏לג] שְׁלֹשָׁ֣הֿ גְֿ֠בִֿעִים מְֽשֻׁקָּדִ֞ים בַּקָּנֶ֣הֿ הָֽאֶחָד֘ כַּפְֿתֹּ֣ר וָפֶֿרַח֒ וּשְׁלֹשָׁ֣הֿ גְֿבִֿעִ֗ים מְשֻׁקָּדִֿ֛ים בַּקָּנֶ֥הֿ הָֽאֶחָ֖דֿ כַּפְֿתֹּ֣ר וָפָֿ֑רַח כֵּ֚ן לְשֵׁ֣שֶׁתֿ הַקָּנִ֔ים הַיֹּֽצְאִ֖ים מִן־הַמְּנֹרָֽהֿ׃
[‏לד] וּבַֿמְּנֹרָ֖הֿ אַרְבָּעָ֣הֿ גְֿבִֿעִ֑ים מְשֻׁ֨קָּדִ֔ים כַּפְֿתֹּרֶ֖יהָ וּפְֿרָחֶֽיהָ׃
[‏לה] וְכַֿפְֿתֹּ֡ר תַּחַת֩ שְׁנֵ֨י הַקָּנִ֜ים מִמֶּ֗נָּהֿ וְכַֿפְֿתֹּר֙ תַּ֣חַתֿ שְׁנֵ֤י הַקָּנִים֙ מִמֶּ֔נָּהֿ וְכַֿפְֿתֹּ֕ר תַּֽחַתֿ־שְׁנֵ֥י הַקָּנִ֖ים מִמֶּ֑נָּהֿ לְשֵׁ֙שֶׁת֙ הַקָּנִ֔ים הַיֹּֽצְאִ֖ים מִן־הַמְּנֹרָֽהֿ׃
[‏לו] כַּפְֿתֹּֽרֵיהֶ֥ם וּקְנֹתָֿ֖ם מִמֶּ֣נָּהֿ יִֽהְי֑וּ כֻּלָּ֛הּ מִקְשָׁ֥הֿ אַחַ֖תֿ זָהָ֥בֿ טָהֽוֹר׃
[‏לז] וְעָשִׂ֥יתָֿ אֶתֿ־נֵֽרֹתֶֿ֖יהָ שִׁבְֿעָ֑הֿ וְהֶֽעֱלָה֙ אֶתֿ־נֵ֣רֹתֶ֔יהָ וְהֵאִ֖יר עַל־עֵ֥בֶֿר פָּנֶֽיהָ׃
[‏לח] וּמַלְקָחֶ֥יהָ וּמַחְתֹּתֶֿ֖יהָ זָהָ֥בֿ טָהֽוֹר׃
[‏לט] כִּכַּ֛ר זָהָ֥בֿ טָה֖וֹר יַֽעֲשֶׂ֣הֿ אֹתָֿ֑הּ אֵ֥תֿ כָּל־הַכֵּלִ֖ים הָאֵֽלֶּהֿ׃
[‏מ] וּרְאֵ֖הֿ וַֽעֲשֵׂ֑הֿ בְּתַ֨בְֿנִיתָ֔ם אֲשֶׁר־אַתָּ֥הֿ מָרְאֶ֖הֿ בָּהָֽר׃ס

פרק כו
[שלישי] [‏א] וְאֶתֿ־הַמִּשְׁכָּ֥ן תַּֽעֲשֶׂ֖הֿ עֶ֣שֶׂר יְרִיעֹ֑תֿ שֵׁ֣שׁ מָשְׁזָ֗ר וּתְֿכֵֿ֤לֶתֿ וְאַרְגָּמָן֙ וְתֹֿלַ֣עַתֿ שָׁנִ֔י כְּרֻבִֿ֛ים מַֽעֲשֵׂ֥הֿ חֹשֵׁ֖בֿ תַּֽעֲשֶׂ֥הֿ אֹתָֽֿם׃
[‏ב] אֹ֣רֶךְֿ׀ הַיְרִיעָ֣הֿ הָֽאַחַ֗תֿ שְׁמֹנֶ֤הֿ וְעֶשְׂרִים֙ בָּֽאַמָּ֔הֿ וְרֹ֙חַב֙ אַרְבַּ֣ע בָּֽאַמָּ֔הֿ הַיְרִיעָ֖הֿ הָֽאֶחָ֑תֿ מִדָּ֥הֿ אַחַ֖תֿ לְכָֿל־הַיְרִיעֹֽתֿ׃
[‏ג] חֲמֵ֣שׁ הַיְרִיעֹ֗תֿ תִּֽהְיֶ֙יןָ֙ חֹֽבְֿרֹ֔תֿ אִשָּׁ֖הֿ אֶל־אֲחֹתָֿ֑הּ וְחָמֵ֤שׁ יְרִיעֹת֙ חֹֽבְֿרֹ֔תֿ אִשָּׁ֖הֿ אֶל־אֲחֹתָֽֿהּ׃
[‏ד] וְעָשִׂ֜יתָֿ לֻֽלְאֹ֣תֿ תְּכֵ֗לֶתֿ עַ֣ל שְׂפַֿ֤תֿ הַיְרִיעָה֙ הָֽאֶחָ֔תֿ מִקָּצָ֖הֿ בַּֽחֹבָֿ֑רֶתֿ וְכֵֿ֤ן תַּֽעֲשֶׂה֙ בִּשְׂפַֿ֣תֿ הַיְרִיעָ֔הֿ הַקִּ֣יצוֹנָ֔הֿ בַּמַּחְבֶּ֖רֶתֿ הַשֵּׁנִֽיתֿ׃
[‏ה] חֲמִשִּׁ֣ים לֻֽלָאֹ֗תֿ תַּֽעֲשֶׂה֘ בַּיְרִיעָ֣הֿ הָֽאֶחָת֒ וַֽחֲמִשִּׁ֣ים לֻֽלָאֹ֗תֿ תַּֽעֲשֶׂה֙ בִּקְצֵ֣הֿ הַיְרִיעָ֔הֿ אֲשֶׁ֖ר בַּמַּחְבֶּ֣רֶתֿ הַשֵּׁנִ֑יתֿ מַקְבִּילֹת֙ הַלֻּ֣לָאֹ֔תֿ אִשָּׁ֖הֿ אֶל־אֲחֹתָֽֿהּ׃
[‏ו] וְעָשִׂ֕יתָֿ חֲמִשִּׁ֖ים קַרְסֵ֣י זָהָ֑בֿ וְחִבַּרְתָּ֙ אֶתֿ־הַיְרִיעֹ֜תֿ אִשָּׁ֤הֿ אֶל־אֲחֹתָֿהּ֙ בַּקְּרָסִ֔ים וְהָיָ֥הֿ הַמִּשְׁכָּ֖ן אֶחָֽדֿ׃
[‏ז] וְעָשִׂ֙יתָ֙ יְרִיעֹ֣תֿ עִזִּ֔ים לְאֹ֖הֶל עַל־הַמִּשְׁכָּ֑ן עַשְׁתֵּֽי־עֶשְׂרֵ֥הֿ יְרִיעֹ֖תֿ תַּֽעֲשֶׂ֥הֿ אֹתָֽֿם׃
[‏ח] אֹ֣רֶךְֿ׀ הַיְרִיעָ֣הֿ הָֽאַחַ֗תֿ שְׁלֹשִׁים֙ בָּֽאַמָּ֔הֿ וְרֹ֙חַב֙ אַרְבַּ֣ע בָּֽאַמָּ֔הֿ הַיְרִיעָ֖הֿ הָֽאֶחָ֑תֿ מִדָּ֣הֿ אַחַ֔תֿ לְעַשְׁתֵּ֥י עֶשְׂרֵ֖הֿ יְרִיעֹֽתֿ׃
[‏ט] וְחִבַּרְתָּ֞ אֶתֿ־חֲמֵ֤שׁ הַיְרִיעֹת֙ לְבָ֔דֿ וְאֶתֿ־שֵׁ֥שׁ הַיְרִיעֹ֖תֿ לְבָֿ֑דֿ וְכָֽֿפַֿלְתָּ֙ אֶתֿ־הַיְרִיעָ֣הֿ הַשִּׁשִּׁ֔יתֿ אֶל־מ֖וּל פְּנֵ֥י הָאֹֽהֶל׃
[‏י] וְעָשִׂ֜יתָֿ חֲמִשִּׁ֣ים לֻֽלָאֹ֗תֿ עַ֣ל שְׂפַֿ֤תֿ הַיְרִיעָה֙ הָֽאֶחָ֔תֿ הַקִּֽיצֹנָ֖הֿ בַּֽחֹבָֿ֑רֶתֿ וַֽחֲמִשִּׁ֣ים לֻֽלָאֹ֗תֿ עַ֚ל שְׂפַֿ֣תֿ הַיְרִיעָ֔הֿ הַֽחֹבֶֿ֖רֶתֿ הַשֵּׁנִֽיתֿ׃
[‏יא] וְעָשִׂ֛יתָֿ קַרְסֵ֥י נְחֹ֖שֶׁתֿ חֲמִשִּׁ֑ים וְהֵֽבֵֿאֿתָֿ֤ אֶתֿ־הַקְּרָסִים֙ בַּלֻּֽלָאֹ֔תֿ וְחִבַּרְתָּ֥ אֶתֿ־הָאֹ֖הֶל וְהָיָ֥הֿ אֶחָֽדֿ׃
[‏יב] וְסֶ֙רַח֙ הָֽעֹדֵ֔ףֿ בִּֽירִיעֹ֖תֿ הָאֹ֑הֶל חֲצִ֤י הַיְרִיעָה֙ הָֽעֹדֶ֔פֶֿתֿ תִּסְרַ֕ח עַ֖ל אֲחֹרֵ֥י הַמִּשְׁכָּֽן׃
[‏יג] וְהָֽאַמָּ֨הֿ מִזֶּ֜הֿ וְהָֽאַמָּ֤הֿ מִזֶּה֙ בָּֽעֹדֵ֔ףֿ בְּאֹ֖רֶךְֿ יְרִיעֹ֣תֿ הָאֹ֑הֶל יִֽהְיֶ֨הֿ סָר֜וּחַ עַל־צִדֵּ֧י הַמִּשְׁכָּ֛ן מִזֶּ֥הֿ וּמִזֶּ֖הֿ לְכַֿסֹּתֽֿוֹ׃
[‏יד] וְעָשִׂ֤יתָֿ מִכְֿסֶה֙ לָאֹ֔הֶל עֹרֹ֥תֿ אֵילִ֖ם מְאָדָּמִ֑ים וּמִכְֿסֵ֛הֿ עֹרֹ֥תֿ תְּחָשִׁ֖ים מִלְמָֽעְלָהֿ׃פ
[רביעי] [‏טו] וְעָשִׂ֥יתָֿ אֶתֿ־הַקְּרָשִׁ֖ים לַמִּשְׁכָּ֑ן עֲצֵ֥י שִׁטִּ֖ים עֹֽמְדִֽֿים׃
[‏טז] עֶ֥שֶׂר אַמּ֖וֹתֿ אֹ֣רֶךְֿ הַקָּ֑רֶשׁ וְאַמָּה֙ וַֽחֲצִ֣י הָֽאַמָּ֔הֿ רֹ֖חַבֿ הַקֶּ֥רֶשׁ הָֽאֶחָֽדֿ׃
[‏יז] שְׁתֵּ֣י יָד֗וֹתֿ לַקֶּ֙רֶשׁ֙ הָֽאֶחָ֔דֿ מְשֻׁ֨לָּבֹ֔תֿ אִשָּׁ֖הֿ אֶל־אֲחֹתָֿ֑הּ כֵּ֣ן תַּֽעֲשֶׂ֔הֿ לְכֹֿ֖ל קַרְשֵׁ֥י הַמִּשְׁכָּֽן׃
[‏יח] וְעָשִׂ֥יתָֿ אֶתֿ־הַקְּרָשִׁ֖ים לַמִּשְׁכָּ֑ן עֶשְׂרִ֣ים קֶ֔רֶשׁ לִפְֿאַ֖תֿ נֶ֥גְֿבָּהֿ תֵֿימָֽנָהֿ׃
[‏יט] וְאַרְבָּעִים֙ אַדְֿנֵי־כֶ֔סֶףֿ תַּֽעֲשֶׂ֕הֿ תַּ֖חַתֿ עֶשְׂרִ֣ים הַקָּ֑רֶשׁ שְׁנֵ֨י אֲדָֿנִ֜ים תַּֽחַתֿ־הַקֶּ֤רֶשׁ הָֽאֶחָד֙ לִשְׁתֵּ֣י יְדֹֿתָ֔יו וּשְׁנֵ֧י אֲדָֿנִ֛ים תַּֽחַתֿ־הַקֶּ֥רֶשׁ הָֽאֶחָ֖דֿ לִשְׁתֵּ֥י יְדֹֿתָֽֿיו׃
[‏כ] וּלְצֶ֧לַע הַמִּשְׁכָּ֛ן הַשֵּׁנִ֖יתֿ לִפְֿאַ֣תֿ צָפֿ֑וֹן עֶשְׂרִ֖ים קָֽרֶשׁ׃
[‏כא] וְאַרְבָּעִ֥ים אַדְֿנֵיהֶ֖ם כָּ֑סֶףֿ שְׁנֵ֣י אֲדָֿנִ֗ים תַּ֚חַתֿ הַקֶּ֣רֶשׁ הָֽאֶחָ֔דֿ וּשְׁנֵ֣י אֲדָֿנִ֔ים תַּ֖חַתֿ הַקֶּ֥רֶשׁ הָֽאֶחָֽדֿ׃
[‏כב] וּֽלְיַרְכְּתֵֿ֥י הַמִּשְׁכָּ֖ן יָ֑מָּהֿ תַּֽעֲשֶׂ֖הֿ שִׁשָּׁ֥הֿ קְרָשִֽׁים׃
[‏כג] וּשְׁנֵ֤י קְרָשִׁים֙ תַּֽעֲשֶׂ֔הֿ לִמְקֻצְעֹ֖תֿ הַמִּשְׁכָּ֑ן בַּיַּרְכָֿתָֽֿיִם׃
[‏כד] וְיִֽהְי֣וּ תֹֽֿאֲמִם֘ מִלְּמַטָּה֒ וְיַחְדָּ֗ו יִֽהְי֤וּ תַֿמִּים֙ עַל־רֹאֿשׁ֔וֹ אֶל־הַטַּבַּ֖עַתֿ הָֽאֶחָ֑תֿ כֵּ֚ן יִֽהְיֶ֣הֿ לִשְׁנֵיהֶ֔ם לִשְׁנֵ֥י הַמִּקְצֹעֹ֖תֿ יִֽהְיֽוּ׃
[‏כה] וְהָיוּ֙ שְׁמֹנָ֣הֿ קְרָשִׁ֔ים וְאַדְֿנֵיהֶ֣ם כֶּ֔סֶףֿ שִׁשָּׁ֥הֿ עָשָׂ֖ר אֲדָֿנִ֑ים שְׁנֵ֣י אֲדָֿנִ֗ים תַּ֚חַתֿ הַקֶּ֣רֶשׁ הָֽאֶחָ֔דֿ וּשְׁנֵ֣י אֲדָֿנִ֔ים תַּ֖חַתֿ הַקֶּ֥רֶשׁ הָֽאֶחָֽדֿ׃
[‏כו] וְעָשִׂ֥יתָֿ בְֿרִיחִ֖ם עֲצֵ֣י שִׁטִּ֑ים חֲמִשָּׁ֕הֿ לְקַרְשֵׁ֥י צֶֽלַע־הַמִּשְׁכָּ֖ן הָֽאֶחָֽדֿ׃
[‏כז] וַֽחֲמִשָּׁ֣הֿ בְֿרִיחִ֔ם לְקַרְשֵׁ֥י צֶֽלַע־הַמִּשְׁכָּ֖ן הַשֵּׁנִ֑יתֿ וַֽחֲמִשָּׁ֣הֿ בְֿרִיחִ֗ם לְקַרְשֵׁי֙ צֶ֣לַע הַמִּשְׁכָּ֔ן לַיַּרְכָֿתַֿ֖יִם יָֽמָּהֿ׃
[‏כח] וְהַבְּרִ֥יחַ הַתִּיכֹֿ֖ן בְּתֿ֣וֹךְֿ הַקְּרָשִׁ֑ים מַבְֿרִ֕חַ מִן־הַקָּצֶ֖הֿ אֶל־הַקָּצֶֽהֿ׃
[‏כט] וְֽאֶתֿ־הַקְּרָשִׁ֞ים תְּצַפֶּ֣הֿ זָהָ֗בֿ וְאֶתֿ־טַבְּעֹֽתֵֿיהֶם֙ תַּֽעֲשֶׂ֣הֿ זָהָ֔בֿ בָּתִּ֖ים לַבְּרִיחִ֑ם וְצִפִּיתָֿ֥ אֶתֿ־הַבְּרִיחִ֖ם זָהָֽבֿ׃
[‏ל] וַֽהֲקֵֽמֹתָֿ֖ אֶתֿ־הַמִּשְׁכָּ֑ן כְּמִ֨שְׁפָּט֔וֹ אֲשֶׁ֥ר הָרְאֵ֖יתָֿ בָּהָֽר׃ס
[חמישי] [‏לא] וְעָשִׂ֣יתָֿ פָֿרֹ֗כֶֿתֿ תְּכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֣שׁ מָשְׁזָ֑ר מַֽעֲשֵׂ֥הֿ חֹשֵׁ֛בֿ יַֽעֲשֶׂ֥הֿ אֹתָֿ֖הּ כְּרֻבִֽֿים׃
[‏לב] וְנָֽתַֿתָּ֣הֿ אֹתָ֗הּ עַל־אַרְבָּעָה֙ עַמּוּדֵֿ֣י שִׁטִּ֔ים מְצֻפִּ֣ים זָהָ֔בֿ וָֽוֵיהֶ֖ם זָהָ֑בֿ עַל־אַרְבָּעָ֖הֿ אַדְֿנֵי־כָֽֿסֶףֿ׃
[‏לג] וְנָֽתַֿתָּ֣הֿ אֶתֿ־הַפָּרֹכֶֿת֘ תַּ֣חַתֿ הַקְּרָסִים֒ וְהֵֽבֵֿאֿתָֿ֥ שָׁ֙מָּה֙ מִבֵּ֣יתֿ לַפָּרֹ֔כֶֿתֿ אֵ֖תֿ אֲר֣וֹן הָֽעֵדֿ֑וּתֿ וְהִבְֿדִּילָ֤הֿ הַפָּרֹ֙כֶֿת֙ לָכֶ֔ם בֵּ֣ין הַקֹּ֔דֶֿשׁ וּבֵֿ֖ין קֹ֥דֶֿשׁ הַקֳּדָֿשִֽׁים׃
[‏לד] וְנָֽתַֿתָּ֙ אֶתֿ־הַכַּפֹּ֔רֶתֿ עַ֖ל אֲר֣וֹן הָֽעֵדֻֿ֑תֿ בְּקֹ֖דֶֿשׁ הַקֳּדָֿשִֽׁים׃
[‏לה] וְשַׂמְתָּ֤ אֶתֿ־הַשֻּׁלְחָן֙ מִח֣וּץ לַפָּרֹ֔כֶֿתֿ וְאֶתֿ־הַמְּנֹרָה֙ נֹ֣כַֿח הַשֻּׁלְחָ֔ן עַ֛ל צֶ֥לַע הַמִּשְׁכָּ֖ן תֵּימָ֑נָהֿ וְהַ֨שֻּׁלְחָ֔ן תִּתֵּ֖ן עַל־צֶ֥לַע צָפֽֿוֹן׃
[‏לו] וְעָשִׂ֤יתָֿ מָסָךְ֙ לְפֶֿ֣תַֿח הָאֹ֔הֶל תְּכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֣שׁ מָשְׁזָ֑ר מַֽעֲשֵׂ֖הֿ רֹקֵֽם׃
[‏לז] וְעָשִׂ֣יתָֿ לַמָּסָ֗ךְֿ חֲמִשָּׁה֙ עַמּוּדֵֿ֣י שִׁטִּ֔ים וְצִפִּיתָֿ֤ אֹתָֿם֙ זָהָ֔בֿ וָֽוֵיהֶ֖ם זָהָ֑בֿ וְיָֽצַקְתָּ֣ לָהֶ֔ם חֲמִשָּׁ֖הֿ אַדְֿנֵ֥י נְחֹֽשֶׁתֿ׃ס

פרק כז
[ששי] [‏א] וְעָשִׂ֥יתָֿ אֶתֿ־הַמִּזְבֵּ֖חַ עֲצֵ֣י שִׁטִּ֑ים חָמֵשׁ֩ אַמּ֨וֹתֿ אֹ֜רֶךְֿ וְחָמֵ֧שׁ אַמּ֣וֹתֿ רֹ֗חַבֿ רָבֿ֤וּעַ יִֽהְיֶה֙ הַמִּזְבֵּ֔חַ וְשָׁלֹ֥שׁ אַמּ֖וֹתֿ קֹֽמָתֽֿוֹ׃
[‏ב] וְעָשִׂ֣יתָֿ קַרְנֹתָ֗יו עַ֚ל אַרְבַּ֣ע פִּנֹּתָ֔יו מִמֶּ֖נּוּ תִּֽהְיֶ֣יןָ קַרְנֹתָֿ֑יו וְצִפִּיתָֿ֥ אֹתֿ֖וֹ נְחֹֽשֶׁתֿ׃
[‏ג] וְעָשִׂ֤יתָֿ סִּֽירֹתָֿיו֙ לְדַֿשְּׁנ֔וֹ וְיָעָיו֙ וּמִזְרְקֹתָ֔יו וּמִזְלְגֹֿתָֿ֖יו וּמַחְתֹּתָֿ֑יו לְכָֿל־כֵּלָ֖יו תַּֽעֲשֶׂ֥הֿ נְחֹֽשֶׁתֿ׃
[‏ד] וְעָשִׂ֤יתָֿ לּוֹ֙ מִכְֿבָּ֔ר מַֽעֲשֵׂ֖הֿ רֶ֣שֶׁתֿ נְחֹ֑שֶׁתֿ וְעָשִׂ֣יתָֿ עַל־הָרֶ֗שֶׁתֿ אַרְבַּע֙ טַבְּעֹ֣תֿ נְחֹ֔שֶׁתֿ עַ֖ל אַרְבַּ֥ע קְצוֹתָֽֿיו׃
[‏ה] וְנָֽתַֿתָּ֣הֿ אֹתָ֗הּ תַּ֛חַתֿ כַּרְכֹּ֥בֿ הַמִּזְבֵּ֖חַ מִלְּמָ֑טָּהֿ וְהָֽיְתָֿ֣הֿ הָרֶ֔שֶׁתֿ עַ֖דֿ חֲצִ֥י הַמִּזְבֵּֽחַ׃
[‏ו] וְעָשִׂ֤יתָֿ בַֿדִּים֙ לַמִּזְבֵּ֔חַ בַּדֵּ֖י עֲצֵ֣י שִׁטִּ֑ים וְצִפִּיתָֿ֥ אֹתָֿ֖ם נְחֹֽשֶׁתֿ׃
[‏ז] וְהוּבָֿ֥א אֶתֿ־בַּדָּ֖יו בַּטַּבָּעֹ֑תֿ וְהָי֣וּ הַבַּדִּ֗ים עַל־שְׁתֵּ֛י צַלְעֹ֥תֿ הַמִּזְבֵּ֖חַ בִּשְׂאֵ֥תֿ אֹתֽֿוֹ׃
[‏ח] נְבֿ֥וּבֿ לֻחֹ֖תֿ תַּֽעֲשֶׂ֣הֿ אֹתֿ֑וֹ כַּֽאֲשֶׁ֨ר הֶרְאָ֥הֿ אֹֽתְֿךָֿ֛ בָּהָ֖ר כֵּ֥ן יַֽעֲשֽׂוּ׃ס
[שביעי] [‏ט] וְעָשִׂ֕יתָֿ אֵ֖תֿ חֲצַ֣ר הַמִּשְׁכָּ֑ן לִפְֿאַ֣תֿ נֶֽגֶֿבֿ־תֵּ֠ימָנָהֿ קְלָעִ֨ים לֶֽחָצֵ֜ר שֵׁ֣שׁ מָשְׁזָ֗ר מֵאָ֤הֿ בָֽֿאַמָּה֙ אֹ֔רֶךְֿ לַפֵּאָ֖הֿ הָֽאֶחָֽתֿ׃
[‏י] וְעַמֻּדָֿ֣יו עֶשְׂרִ֔ים וְאַדְֿנֵיהֶ֥ם עֶשְׂרִ֖ים נְחֹ֑שֶׁתֿ וָוֵ֧י הָֽעַמֻּדִֿ֛ים וַֽחֲשֻֽׁקֵיהֶ֖ם כָּֽסֶףֿ׃
[‏יא] וְכֵ֨ן לִפְֿאַ֤תֿ צָפֿוֹן֙ בָּאֹ֔רֶךְֿ קְלָעִ֖ים מֵ֣אָהֿ אֹ֑רֶךְֿ //כתיב// ועמד֣ו //קרי// וְעַמּוּדָ֣יו עֶשְׂרִ֗ים וְאַדְֿנֵיהֶ֤ם עֶשְׂרִים֙ נְחֹ֔שֶׁתֿ וָוֵ֧י הָֽעַמֻּדִֿ֛ים וַֽחֲשֻֽׁקֵיהֶ֖ם כָּֽסֶףֿ׃
[‏יב] וְרֹ֤חַבֿ הֶֽחָצֵר֙ לִפְֿאַתֿ־יָ֔ם קְלָעִ֖ים חֲמִשִּׁ֣ים אַמָּ֑הֿ עַמֻּֽדֵֿיהֶ֣ם עֲשָׂרָ֔הֿ וְאַדְֿנֵיהֶ֖ם עֲשָׂרָֽהֿ׃
[‏יג] וְרֹ֣חַבֿ הֶֽחָצֵ֗ר לִפְֿאַ֛תֿ קֵ֥דְֿמָהֿ מִזְרָ֖חָהֿ חֲמִשִּׁ֥ים אַמָּֽהֿ׃
[‏יד] וַֽחֲמֵ֨שׁ עֶשְׂרֵ֥הֿ אַמָּ֛הֿ קְלָעִ֖ים לַכָּתֵֿ֑ףֿ עַמֻּֽדֵֿיהֶ֣ם שְׁלֹשָׁ֔הֿ וְאַדְֿנֵיהֶ֖ם שְׁלֹשָֽׁהֿ׃
[‏טו] וְלַכָּתֵֿף֙ הַשֵּׁנִ֔יתֿ חֲמֵ֥שׁ עֶשְׂרֵ֖הֿ קְלָעִ֑ים עַמֻּֽדֵֿיהֶ֣ם שְׁלֹשָׁ֔הֿ וְאַדְֿנֵיהֶ֖ם שְׁלֹשָֽׁהֿ׃
[‏טז] וּלְשַׁ֨עַר הֶֽחָצֵ֜ר מָסָ֣ךְֿ׀ עֶשְׂרִ֣ים אַמָּ֗הֿ תְּכֵ֨לֶתֿ וְאַרְגָּמָ֜ן וְתֿוֹלַ֧עַתֿ שָׁנִ֛י וְשֵׁ֥שׁ מָשְׁזָ֖ר מַֽעֲשֵׂ֣הֿ רֹקֵ֑ם עַמֻּֽדֵֿיהֶם֙ אַרְבָּעָ֔הֿ וְאַדְֿנֵיהֶ֖ם אַרְבָּעָֽהֿ׃
[מפטיר] [‏יז] כָּל־עַמּוּדֵ֨י הֶֽחָצֵ֤ר סָבִֿיב֙ מְחֻשָּׁקִ֣ים כֶּ֔סֶףֿ וָֽוֵיהֶ֖ם כָּ֑סֶףֿ וְאַדְֿנֵיהֶ֖ם נְחֹֽשֶׁתֿ׃
[‏יח] אֹ֣רֶךְֿ הֶֽחָצֵר֩ מֵאָ֨הֿ בָֽֿאַמָּ֜הֿ וְרֹ֣חַבֿ׀ חֲמִשִּׁ֣ים בַּֽחֲמִשִּׁ֗ים וְקֹמָ֛הֿ חָמֵ֥שׁ אַמּ֖וֹתֿ שֵׁ֣שׁ מָשְׁזָ֑ר וְאַדְֿנֵיהֶ֖ם נְחֹֽשֶׁתֿ׃
[‏יט] לְכֹֿל֙ כְּלֵ֣י הַמִּשְׁכָּ֔ן בְּכֹֿ֖ל עֲבֹֽֿדָֿתֿ֑וֹ וְכָֿל־יְתֵֽֿדֹֿתָֿ֛יו וְכָֿל־יִתְֿדֹֿ֥תֿ הֶֽחָצֵ֖ר נְחֹֽשֶׁתֿ׃ס
‏{פרשת תצוה}[‏כ] וְאַתָּ֞הֿ תְּצַוֶּ֣הֿ׀ אֶתֿ־בְּנֵ֣י יִשְׂרָאֵ֗ל וְיִקְח֨וּ אֵלֶ֜יךָֿ שֶׁ֣מֶן זַ֥יִתֿ זָ֛ךְֿ כָּתִֿ֖יתֿ לַמָּא֑וֹר לְהַֽעֲלֹ֥תֿ נֵ֖ר תָּמִֽידֿ׃
[‏כא] בְּאֹ֣הֶל מוֹעֵד֩ מִח֨וּץ לַפָּרֹ֜כֶֿתֿ אֲשֶׁ֣ר עַל־הָֽעֵדֻ֗תֿ יַֽעֲרֹךְ֩ אֹת֨וֹ אַֽהֲרֹ֧ן וּבָֿנָ֛יו מֵעֶ֥רֶבֿ עַדֿ־בֹּ֖קֶר לִפְֿנֵ֣י יְהֹוָ֑ה חֻקַּ֤תֿ עוֹלָם֙ לְדֹֿ֣רֹתָ֔ם מֵאֵ֖תֿ בְּנֵ֥י יִשְׂרָאֵֽל׃ס

פרק כח
[‏א] וְאַתָּ֡הֿ הַקְרֵ֣בֿ אֵלֶיךָ֩ אֶתֿ־אַֽהֲרֹ֨ן אָחִ֜יךָֿ וְאֶתֿ־בָּנָ֣יו אִתּ֔וֹ מִתּ֛וֹךְֿ בְּנֵ֥י יִשְׂרָאֵ֖ל לְכַֽֿהֲנוֹ־לִ֑י אַֽהֲרֹ֕ן נָדָֿ֧בֿ וַֽאֲבִֿיה֛וּא אֶלְעָזָ֥ר וְאִֽיתָֿמָ֖ר בְּנֵ֥י אַֽהֲרֹֽן׃
[‏ב] וְעָשִׂ֥יתָֿ בִֿגְֿדֵֿי־קֹ֖דֶֿשׁ לְאַֽהֲרֹ֣ן אָחִ֑יךָֿ לְכָֿבֿ֖וֹדֿ וּלְתִֿפְֿאָֽרֶתֿ׃
[‏ג] וְאַתָּ֗הֿ תְּדַֿבֵּר֙ אֶל־כָּל־חַכְֿמֵי־לֵ֔בֿ אֲשֶׁ֥ר מִלֵּאֿתִֿ֖יו ר֣וּחַ חָכְֿמָ֑הֿ וְעָשׂ֞וּ אֶתֿ־בִּגְֿדֵֿ֧י אַֽהֲרֹ֛ן לְקַדְּשׁ֖וֹ לְכַֽֿהֲנוֹ־לִֽי׃
[‏ד] וְאֵ֨לֶּהֿ הַבְּגָֿדִ֜ים אֲשֶׁ֣ר יַֽעֲשׂ֗וּ חֹ֤שֶׁן וְאֵפֿוֹד֙ וּמְעִ֔יל וּכְֿתֹֿ֥נֶתֿ תַּשְׁבֵּ֖ץ מִצְנֶ֣פֶֿתֿ וְאַבְֿנֵ֑ט וְעָשׂ֨וּ בִֿגְֿדֵֿי־קֹ֜דֶֿשׁ לְאַֽהֲרֹ֥ן אָחִ֛יךָֿ וּלְבָֿנָ֖יו לְכַֽֿהֲנוֹ־לִֽי׃
[‏ה] וְהֵם֙ יִקְח֣וּ אֶתֿ־הַזָּהָ֔בֿ וְאֶתֿ־הַתְּכֵֿ֖לֶתֿ וְאֶתֿ־הָֽאַרְגָּמָ֑ן וְאֶתֿ־תּוֹלַ֥עַתֿ הַשָּׁנִ֖י וְאֶתֿ־הַשֵּֽׁשׁ׃פ
[‏ו] וְעָשׂ֖וּ אֶתֿ־הָֽאֵפֹֿ֑דֿ זָ֠הָבֿ תְּכֵ֨לֶתֿ וְאַרְגָּמָ֜ן תּוֹלַ֧עַתֿ שָׁנִ֛י וְשֵׁ֥שׁ מָשְׁזָ֖ר מַֽעֲשֵׂ֥הֿ חֹשֵֽׁבֿ׃
[‏ז] שְׁתֵּ֧י כְֿתֵֿפֹֿ֣תֿ חֹֽבְֿרֹ֗תֿ יִֽהְיֶהֿ־לּ֛וֹ אֶל־שְׁנֵ֥י קְצוֹתָֿ֖יו וְחֻבָּֽר׃
[‏ח] וְחֵ֤שֶׁבֿ אֲפֻֿדָּתֿוֹ֙ אֲשֶׁ֣ר עָלָ֔יו כְּמַֽעֲשֵׂ֖הוּ מִמֶּ֣נּוּ יִֽהְיֶ֑הֿ זָהָ֗בֿ תְּכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֥שׁ מָשְׁזָֽר׃
[‏ט] וְלָ֣קַחְתָּ֔ אֶתֿ־שְׁתֵּ֖י אַבְֿנֵי־שֹׁ֑הַם וּפִֿתַּחְתָּ֣ עֲלֵיהֶ֔ם שְׁמ֖וֹתֿ בְּנֵ֥י יִשְׂרָאֵֽל׃
[‏י] שִׁשָּׁה֙ מִשְּׁמֹתָ֔ם עַ֖ל הָאֶ֣בֶֿן הָֽאֶחָ֑תֿ וְאֶֽתֿ־שְׁמ֞וֹתֿ הַשִּׁשָּׁ֧הֿ הַנּֽוֹתָֿרִ֛ים עַל־הָאֶ֥בֶֿן הַשֵּׁנִ֖יתֿ כְּתֽֿוֹלְדֹֿתָֽֿם׃
[‏יא] מַֽעֲשֵׂ֣הֿ חָרַשׁ֘ אֶבֶֿן֒ פִּתּוּחֵ֣י חֹתָ֗ם תְּפַֿתַּח֙ אֶתֿ־שְׁתֵּ֣י הָֽאֲבָֿנִ֔ים עַל־שְׁמֹ֖תֿ בְּנֵ֣י יִשְׂרָאֵ֑ל מֻֽסַבֹּ֛תֿ מִשְׁבְּצ֥וֹתֿ זָהָ֖בֿ תַּֽעֲשֶׂ֥הֿ אֹתָֽֿם׃
[‏יב] וְשַׂמְתָּ֞ אֶתֿ־שְׁתֵּ֣י הָֽאֲבָֿנִ֗ים עַ֚ל כִּתְֿפֹֿ֣תֿ הָֽאֵפֹ֔דֿ אַבְֿנֵ֥י זִכָּרֹ֖ן לִבְֿנֵ֣י יִשְׂרָאֵ֑ל וְנָשָׂא֩ אַֽהֲרֹ֨ן אֶתֿ־שְׁמוֹתָ֜ם לִפְֿנֵ֧י יְהֹוָ֛ה עַל־שְׁתֵּ֥י כְֿתֵֿפָֿ֖יו לְזִכָּרֹֽן׃ס
[שני] [‏יג] וְעָשִׂ֥יתָֿ מִשְׁבְּצֹ֖תֿ זָהָֽבֿ׃
[‏יד] וּשְׁתֵּ֤י שַׁרְשְׁרֹת֙ זָהָ֣בֿ טָה֔וֹר מִגְֿבָּלֹ֛תֿ תַּֽעֲשֶׂ֥הֿ אֹתָֿ֖ם מַֽעֲשֵׂ֣הֿ עֲבֹֿ֑תֿ וְנָֽתַֿתָּ֛הֿ אֶתֿ־שַׁרְשְׁרֹ֥תֿ הָֽעֲבֹֿתֹֿ֖תֿ עַל־הַֽמִּשְׁבְּצֹֽתֿ׃ס
[‏טו] וְעָשִׂ֜יתָֿ חֹ֤שֶׁן מִשְׁפָּט֙ מַֽעֲשֵׂ֣הֿ חֹשֵׁ֔בֿ כְּמַֽעֲשֵׂ֥הֿ אֵפֹֿ֖דֿ תַּֽעֲשֶׂ֑נּוּ זָ֠הָבֿ תְּכֵ֨לֶתֿ וְאַרְגָּמָ֜ן וְתֿוֹלַ֧עַתֿ שָׁנִ֛י וְשֵׁ֥שׁ מָשְׁזָ֖ר תַּֽעֲשֶׂ֥הֿ אֹתֽֿוֹ׃
[‏טז] רָבֿ֥וּעַ יִֽהְיֶ֖הֿ כָּפֿ֑וּל זֶ֥רֶתֿ אָרְכּ֖וֹ וְזֶ֥רֶתֿ רָחְבּֽוֹ׃
[‏יז] וּמִלֵּאֿתָֿ֥ בֿוֹ֙ מִלֻּ֣אַתֿ אֶ֔בֶֿן אַרְבָּעָ֖הֿ טוּרִ֣ים אָ֑בֶֿן ט֗וּר אֹ֤דֶֿם פִּטְדָֿה֙ וּבָֿרֶ֔קֶתֿ הַטּ֖וּר הָֽאֶחָֽדֿ׃
[‏יח] וְהַטּ֖וּר הַשֵּׁנִ֑י נֹ֥פֶֿךְֿ סַפִּ֖יר וְיַֽהֲלֹֽם׃
[‏יט] וְהַטּ֖וּר הַשְּׁלִישִׁ֑י לֶ֥שֶׁם שְׁבֿ֖וֹ וְאַחְלָֽמָהֿ׃
[‏כ] וְהַטּוּר֙ הָֽרְבִֿיעִ֔י תַּרְשִׁ֥ישׁ וְשֹׁ֖הַם וְיָֽשְׁפֶֿ֑הֿ מְשֻׁבָּצִ֥ים זָהָ֛בֿ יִֽהְי֖וּ בְּמִלּֽוּאֹתָֽֿם׃
[‏כא] וְ֠הָֽאֲבָֿנִים תִּֽהְיֶ֜יןָ עַל־שְׁמֹ֧תֿ בְּנֵֽי־יִשְׂרָאֵ֛ל שְׁתֵּ֥ים עֶשְׂרֵ֖הֿ עַל־שְׁמֹתָֿ֑ם פִּתּוּחֵ֤י חוֹתָֿם֙ אִ֣ישׁ עַל־שְׁמ֔וֹ תִּֽהְיֶ֕יןָ לִשְׁנֵ֥י עָשָׂ֖ר שָֽׁבֶֿט׃
[‏כב] וְעָשִׂ֧יתָֿ עַל־הַחֹ֛שֶׁן שַׁרְשֹׁ֥תֿ גַּבְֿלֻ֖תֿ מַֽעֲשֵׂ֣הֿ עֲבֹֿ֑תֿ זָהָ֖בֿ טָהֽוֹר׃
[‏כג] וְעָשִׂ֙יתָ֙ עַל־הַחֹ֔שֶׁן שְׁתֵּ֖י טַבְּע֣וֹתֿ זָהָ֑בֿ וְנָֽתַֿתָּ֗ אֶתֿ־שְׁתֵּי֙ הַטַּבָּע֔וֹתֿ עַל־שְׁנֵ֖י קְצ֥וֹתֿ הַחֹֽשֶׁן׃
[‏כד] וְנָֽתַֿתָּ֗הֿ אֶתֿ־שְׁתֵּי֙ עֲבֹֿתֹֿ֣תֿ הַזָּהָ֔בֿ עַל־שְׁתֵּ֖י הַטַּבָּעֹ֑תֿ אֶל־קְצ֖וֹתֿ הַחֹֽשֶׁן׃
[‏כה] וְאֵ֨תֿ שְׁתֵּ֤י קְצוֹת֙ שְׁתֵּ֣י הָֽעֲבֹֿתֹ֔תֿ תִּתֵּ֖ן עַל־שְׁתֵּ֣י ‍ֽהַמִּשְׁבְּצ֑וֹתֿ וְנָֽתַֿתָּ֛הֿ עַל־כִּתְֿפֿ֥וֹתֿ הָֽאֵפֹֿ֖דֿ אֶל־מ֥וּל פָּנָֽיו׃
[‏כו] וְעָשִׂ֗יתָֿ שְׁתֵּי֙ טַבְּע֣וֹתֿ זָהָ֔בֿ וְשַׂמְתָּ֣ אֹתָ֔ם עַל־שְׁנֵ֖י קְצ֣וֹתֿ הַחֹ֑שֶׁן עַל־שְׂפָֿת֕וֹ אֲשֶׁ֛ר אֶל־עֵ֥בֶֿר הָֽאֵפֹֿ֖דֿ בָּֽיְתָֿהֿ׃
[‏כז] וְעָשִׂיתָ֘ שְׁתֵּ֣י טַבְּע֣וֹתֿ זָהָב֒ וְנָֽתַֿתָּ֣הֿ אֹתָ֡ם עַל־שְׁתֵּי֩ כִֿתְֿפ֨וֹתֿ הָֽאֵפֿ֤וֹדֿ מִלְּמַ֙טָּה֙ מִמּ֣וּל פָּנָ֔יו לְעֻמַּ֖תֿ מַחְבַּרְתּ֑וֹ מִמַּ֕עַל לְחֵ֖שֶׁבֿ הָֽאֵפֽֿוֹדֿ׃
[‏כח] וְיִרְכְּס֣וּ אֶתֿ־הַ֠חֹשֶׁן //כתיב// מטבעת֞ו //קרי// מִֽטַּבְּעֹתָ֞יו אֶל־טַבְּעֹ֤תֿ הָֽאֵפֿוֹד֙ בִּפְֿתִֿ֣יל תְּכֵ֔לֶתֿ לִֽהְי֖וֹתֿ עַל־חֵ֣שֶׁבֿ הָֽאֵפֿ֑וֹדֿ וְלֹֽא־יִזַּ֣ח הַחֹ֔שֶׁן מֵעַ֖ל הָֽאֵפֽֿוֹדֿ׃
[‏כט] וְנָשָׂ֣א אַֽ֠הֲרֹן אֶתֿ־שְׁמ֨וֹתֿ בְּנֵֽי־יִשְׂרָאֵ֜ל בְּחֹ֧שֶׁן הַמִּשְׁפָּ֛ט עַל־לִבּ֖וֹ בְּבֹֿא֣וֹ אֶל־הַקֹּ֑דֶֿשׁ לְזִכָּרֹ֥ן לִפְֿנֵֽי־יְהֹוָ֖ה תָּמִֽידֿ׃
[‏ל] וְנָֽתַֿתָּ֞ אֶל־חֹ֣שֶׁן הַמִּשְׁפָּ֗ט אֶתֿ־הָֽאוּרִים֙ וְאֶתֿ־הַתֻּמִּ֔ים וְהָיוּ֙ עַל־לֵ֣בֿ אַֽהֲרֹ֔ן בְּבֹֿא֖וֹ לִפְֿנֵ֣י יְהֹוָ֑ה וְנָשָׂ֣א אַֽ֠הֲרֹן אֶתֿ־מִשְׁפַּ֨ט בְּנֵֽי־יִשְׂרָאֵ֧ל עַל־לִבּ֛וֹ לִפְֿנֵ֥י יְהֹוָ֖ה תָּמִֽידֿ׃ס
[שלישי] [‏לא] וְעָשִׂ֛יתָֿ אֶתֿ־מְעִ֥יל הָֽאֵפֿ֖וֹדֿ כְּלִ֥יל תְּכֵֽֿלֶתֿ׃
[‏לב] וְהָיָ֥הֿ פִֽֿי־רֹאֿשׁ֖וֹ בְּתֿוֹכֿ֑וֹ שָׂפָ֡הֿ יִֽהְיֶה֩ לְפִ֨יו סָבִ֜יבֿ מַֽעֲשֵׂ֣הֿ אֹרֵ֗גֿ כְּפִֿ֥י תַֿחְרָ֛א יִֽהְיֶהֿ־לּ֖וֹ לֹ֥א יִקָּרֵֽעַ׃
[‏לג] וְעָשִׂ֣יתָֿ עַל־שׁוּלָ֗יו רִמֹּנֵי֙ תְּכֵֿ֤לֶתֿ וְאַרְגָּמָן֙ וְתֿוֹלַ֣עַתֿ שָׁנִ֔י עַל־שׁוּלָ֖יו סָבִֿ֑יבֿ וּפַֽֿעֲמֹנֵ֥י זָהָ֛בֿ בְּתֿוֹכָֿ֖ם סָבִֽֿיבֿ׃
[‏לד] פַּֽעֲמֹ֤ן זָהָב֙ וְרִמּ֔וֹן פַּֽעֲמֹ֥ן זָהָ֖בֿ וְרִמּ֑וֹן עַל־שׁוּלֵ֥י הַמְּעִ֖יל סָבִֽֿיבֿ׃
[‏לה] וְהָיָ֥הֿ עַֽל־אַֽהֲרֹ֖ן לְשָׁרֵ֑תֿ וְנִשְׁמַ֣ע ק֠וֹלוֹ בְּבֹֿא֨וֹ אֶל־הַקֹּ֜דֶֿשׁ לִפְֿנֵ֧י יְהֹוָ֛ה וּבְֿצֵאֿתֿ֖וֹ וְלֹ֥א יָמֽוּתֿ׃ס
[‏לו] וְעָשִׂ֥יתָֿ צִּ֖יץ זָהָ֣בֿ טָה֑וֹר וּפִֿתַּחְתָּ֤ עָלָיו֙ פִּתּוּחֵ֣י חֹתָ֔ם קֹ֖דֶֿשׁ לַֽיהֹוָֽה׃
[‏לז] וְשַׂמְתָּ֤ אֹתֿוֹ֙ עַל־פְּתִֿ֣יל תְּכֵ֔לֶתֿ וְהָיָ֖הֿ עַל־הַמִּצְנָ֑פֶֿתֿ אֶל־מ֥וּל פְּנֵֽי־הַמִּצְנֶ֖פֶֿתֿ יִֽהְיֶֽהֿ׃
[‏לח] וְהָיָה֘ עַל־מֵ֣צַח אַֽהֲרֹן֒ וְנָשָׂ֨א אַֽהֲרֹ֜ן אֶתֿ־עֲוֹ֣ן הַקֳּדָֿשִׁ֗ים אֲשֶׁ֤ר יַקְדִּ֙ישׁוּ֙ בְּנֵ֣י יִשְׂרָאֵ֔ל לְכָֽֿל־מַתְּנֹ֖תֿ קָדְֿשֵׁיהֶ֑ם וְהָיָ֤הֿ עַל־מִצְחוֹ֙ תָּמִ֔ידֿ לְרָצ֥וֹן לָהֶ֖ם לִפְֿנֵ֥י יְהֹוָֽה׃
[‏לט] וְשִׁבַּצְתָּ֙ הַכְּתֹֿ֣נֶתֿ שֵׁ֔שׁ וְעָשִׂ֖יתָֿ מִצְנֶ֣פֶֿתֿ שֵׁ֑שׁ וְאַבְֿנֵ֥ט תַּֽעֲשֶׂ֖הֿ מַֽעֲשֵׂ֥הֿ רֹקֵֽם׃
[‏מ] וְלִבְֿנֵ֤י אַֽהֲרֹן֙ תַּֽעֲשֶׂ֣הֿ כֻֿתֳּנֹ֔תֿ וְעָשִׂ֥יתָֿ לָהֶ֖ם אַבְֿנֵטִ֑ים וּמִגְֿבָּעוֹת֙ תַּֽעֲשֶׂ֣הֿ לָהֶ֔ם לְכָֿבֿ֖וֹדֿ וּלְתִֿפְֿאָֽרֶתֿ׃
[‏מא] וְהִלְבַּשְׁתָּ֤ אֹתָֿם֙ אֶתֿ־אַֽהֲרֹ֣ן אָחִ֔יךָֿ וְאֶתֿ־בָּנָ֖יו אִתּ֑וֹ וּמָֽשַׁחְתָּ֙ אֹתָ֜ם וּמִלֵּאֿתָֿ֧ אֶתֿ־יָדָֿ֛ם וְקִדַּשְׁתָּ֥ אֹתָֿ֖ם וְכִֽֿהֲנ֥וּ לִֽי׃
[‏מב] וַֽעֲשֵׂ֤הֿ לָהֶם֙ מִכְֿנְסֵי־בָ֔דֿ לְכַֿסּ֖וֹתֿ בְּשַׂ֣ר עֶרְוָ֑הֿ מִמָּתְֿנַ֥יִם וְעַדֿ־יְרֵכַֿ֖יִם יִֽהְיֽוּ׃
[‏מג] וְהָיוּ֩ עַל־אַֽהֲרֹ֨ן וְעַל־בָּנָ֜יו בְּבֹֿאָ֣ם׀ אֶל־אֹ֣הֶל מוֹעֵ֗דֿ א֣וֹ בְֿגִֿשְׁתָּ֤ם אֶל־הַמִּזְבֵּ֙חַ֙ לְשָׁרֵ֣תֿ בַּקֹּ֔דֶֿשׁ וְלֹֽא־יִשְׂא֥וּ עָוֹ֖ן וָמֵ֑תֿוּ חֻקַּ֥תֿ עוֹלָ֛ם ל֖וֹ וּלְזַרְע֥וֹ אַֽחֲרָֽיו׃ס

פרק כט
[רביעי] [‏א] וְזֶ֨הֿ הַדָּבָ֜ר אֲשֶׁר־תַּֽעֲשֶׂ֥הֿ לָהֶ֛ם לְקַדֵּ֥שׁ אֹתָֿ֖ם לְכַֿהֵ֣ן לִ֑י לְ֠קַח פַּ֣ר אֶחָ֧דֿ בֶּן־בָּקָ֛ר וְאֵילִ֥ם שְׁנַ֖יִם תְּמִימִֽם׃
[‏ב] וְלֶ֣חֶם מַצּ֗וֹתֿ וְחַלֹּ֤תֿ מַצֹּת֙ בְּלוּלֹ֣תֿ בַּשֶּׁ֔מֶן וּרְקִיקֵ֥י מַצּ֖וֹתֿ מְשֻׁחִ֣ים בַּשָּׁ֑מֶן סֹ֥לֶתֿ חִטִּ֖ים תַּֽעֲשֶׂ֥הֿ אֹתָֽֿם׃
[‏ג] וְנָֽתַֿתָּ֤ אוֹתָֿם֙ עַל־סַ֣ל אֶחָ֔דֿ וְהִקְרַבְֿתָּ֥ אֹתָֿ֖ם בַּסָּ֑ל וְאֶ֨תֿ־הַפָּ֔ר וְאֵ֖תֿ שְׁנֵ֥י הָֽאֵילִֽם׃
[‏ד] וְאֶתֿ־אַֽהֲרֹ֤ן וְאֶתֿ־בָּנָיו֙ תַּקְרִ֔יבֿ אֶל־פֶּ֖תַֿח אֹ֣הֶל מוֹעֵ֑דֿ וְרָֽחַצְתָּ֥ אֹתָֿ֖ם בַּמָּֽיִם׃
[‏ה] וְלָֽקַחְתָּ֣ אֶתֿ־הַבְּגָֿדִ֗ים וְהִלְבַּשְׁתָּ֤ אֶֽתֿ־אַֽהֲרֹן֙ אֶתֿ־הַכֻּתֹּ֔נֶתֿ וְאֵת֙ מְעִ֣יל הָֽאֵפֹ֔דֿ וְאֶתֿ־הָֽאֵפֹֿ֖דֿ וְאֶתֿ־הַחֹ֑שֶׁן וְאָֽפַֿדְֿתָּ֣ ל֔וֹ בְּחֵ֖שֶׁבֿ הָֽאֵפֹֽֿדֿ׃
[‏ו] וְשַׂמְתָּ֥ הַמִּצְנֶ֖פֶֿתֿ עַל־רֹאֿשׁ֑וֹ וְנָֽתַֿתָּ֛‌ אֶתֿ־נֵ֥זֶר הַקֹּ֖דֶֿשׁ עַל־הַמִּצְנָֽפֶֿתֿ׃
[‏ז] וְלָֽקַחְתָּ֙ אֶתֿ־שֶׁ֣מֶן הַמִּשְׁחָ֔הֿ וְיָֽצַקְתָּ֖ עַל־רֹאֿשׁ֑וֹ וּמָֽשַׁחְתָּ֖ אֹתֽֿוֹ׃
[‏ח] וְאֶתֿ־בָּנָ֖יו תַּקְרִ֑יבֿ וְהִלְבַּשְׁתָּ֖ם כֻּתֳּנֹֽתֿ׃
[‏ט] וְחָֽגַֿרְתָּ֩ אֹתָ֨ם אַבְֿנֵ֜ט אַֽהֲרֹ֣ן וּבָֿנָ֗יו וְחָֽבַֿשְׁתָּ֤ לָהֶם֙ מִגְֿבָּעֹ֔תֿ וְהָֽיְתָֿ֥הֿ לָהֶ֛ם כְּהֻנָּ֖הֿ לְחֻקַּ֣תֿ עוֹלָ֑ם וּמִלֵּאֿתָֿ֥ יַֽדֿ־אַֽהֲרֹ֖ן וְיַדֿ־בָּנָֽיו׃
[‏י] וְהִקְרַבְֿתָּ֙ אֶתֿ־הַפָּ֔ר לִפְֿנֵ֖י אֹ֣הֶל מוֹעֵ֑דֿ וְסָמַ֨ךְֿ אַֽהֲרֹ֧ן וּבָֿנָ֛יו אֶתֿ־יְדֵֿיהֶ֖ם עַל־רֹ֥אֿשׁ הַפָּֽר׃
[‏יא] וְשָֽׁחַטְתָּ֥ אֶתֿ־הַפָּ֖ר לִפְֿנֵ֣י יְהֹוָ֑ה פֶּ֖תַֿח אֹ֥הֶל מוֹעֵֽדֿ׃
[‏יב] וְלָֽקַחְתָּ֙ מִדַּ֣ם הַפָּ֔ר וְנָֽתַֿתָּ֛הֿ עַל־קַרְנֹ֥תֿ הַמִּזְבֵּ֖חַ בְּאֶצְבָּעֶ֑ךָֿ וְאֶתֿ־כָּל־הַדָּ֣ם תִּשְׁפֹּ֔ךְֿ אֶל־יְס֖וֹדֿ הַמִּזְבֵּֽחַ׃
[‏יג] וְלָֽקַחְתָּ֗ אֶֽתֿ־כָּל־הַחֵלֶב֘ הַֽמְכַֿסֶּ֣הֿ אֶתֿ־הַקֶּרֶב֒ וְאֵ֗תֿ הַיֹּתֶ֙רֶת֙ עַל־הַכָּבֵ֔דֿ וְאֵת֙ שְׁתֵּ֣י הַכְּלָיֹ֔תֿ וְאֶתֿ־הַחֵ֖לֶבֿ אֲשֶׁ֣ר עֲלֵיהֶ֑ן וְהִקְטַרְתָּ֖ הַמִּזְבֵּֽחָהֿ׃
[‏יד] וְאֶתֿ־בְּשַׂ֤ר הַפָּר֙ וְאֶתֿ־עֹר֣וֹ וְאֶתֿ־פִּרְשׁ֔וֹ תִּשְׂרֹ֣ףֿ בָּאֵ֔שׁ מִח֖וּץ ‍ֽלַמַּֽחֲנֶ֑הֿ חַטָּ֖אֿתֿ הֽוּא׃
[‏טו] וְאֶתֿ־הָאַ֥יִל הָֽאֶחָ֖דֿ תִּקָּ֑ח וְסָ֨מְכ֜וּ אַֽהֲרֹ֧ן וּבָֿנָ֛יו אֶתֿ־יְדֵֿיהֶ֖ם עַל־רֹ֥אֿשׁ הָאָֽיִל׃
[‏טז] וְשָֽׁחַטְתָּ֖ אֶתֿ־הָאָ֑יִל וְלָֽקַחְתָּ֙ אֶתֿ־דָּמ֔וֹ וְזָֽרַקְתָּ֥ עַל־הַמִּזְבֵּ֖חַ סָבִֽֿיבֿ׃
[‏יז] וְאֶ֨תֿ־הָאַ֔יִל תְּנַתֵּ֖חַ לִנְתָֿחָ֑יו וְרָֽחַצְתָּ֤ קִרְבּוֹ֙ וּכְֿרָעָ֔יו וְנָֽתַֿתָּ֥ עַל־נְתָֿחָ֖יו וְעַל־רֹאֿשֽׁוֹ׃
[‏יח] וְהִקְטַרְתָּ֤ אֶתֿ־כָּל־הָאַ֙יִל֙ הַמִּזְבֵּ֔חָהֿ עֹלָ֥הֿ ה֖וּא לַֽיהֹוָ֑ה רֵ֣יחַ נִיח֔וֹחַ אִשֶּׁ֥הֿ לַֽיהֹוָ֖ה הֽוּא׃
[חמישי] [‏יט] וְלָ֣קַחְתָּ֔ אֵ֖תֿ הָאַ֣יִל הַשֵּׁנִ֑י וְסָמַ֨ךְֿ אַֽהֲרֹ֧ן וּבָֿנָ֛יו אֶתֿ־יְדֵֿיהֶ֖ם עַל־רֹ֥אֿשׁ הָאָֽיִל׃
[‏כ] וְשָֽׁחַטְתָּ֣ אֶתֿ־הָאַ֗יִל וְלָֽקַחְתָּ֤ מִדָּמוֹ֙ וְנָֽתַֿתָּ֡הֿ עַל־תְּנוּךְ֩ אֹ֨זֶן אַֽהֲרֹ֜ן וְעַל־תְּנ֨וּךְֿ אֹ֤זֶן בָּנָיו֙ הַיְמָנִ֔יתֿ וְעַל־בֹּ֤הֶן יָדָֿם֙ הַיְמָנִ֔יתֿ וְעַל־בֹּ֥הֶן רַגְֿלָ֖ם הַיְמָנִ֑יתֿ וְזָֽרַקְתָּ֧ אֶתֿ־הַדָּ֛ם עַל־הַמִּזְבֵּ֖חַ סָבִֽֿיבֿ׃
[‏כא] וְלָֽקַחְתָּ֞ מִן־הַדָּ֨ם אֲשֶׁ֥ר עַֽל־הַמִּזְבֵּחַ֘ וּמִשֶּׁ֣מֶן הַמִּשְׁחָה֒ וְהִזֵּיתָֿ֤ עַֽל־אַֽהֲרֹן֙ וְעַל־בְּגָֿדָ֔יו וְעַל־בָּנָ֛יו וְעַל־בִּגְֿדֵֿ֥י בָֿנָ֖יו אִתּ֑וֹ וְקָדַֿ֥שׁ הוּא֙ וּבְֿגָֿדָ֔יו וּבָֿנָ֛יו וּבִֿגְֿדֵֿ֥י בָֿנָ֖יו אִתּֽוֹ׃
[‏כב] וְלָֽקַחְתָּ֣ מִן־הָ֠אַיִל הַחֵ֨לֶבֿ וְהָֽאַלְיָ֜הֿ וְאֶתֿ־הַחֵ֣לֶבֿ׀ הַֽמְכַֿסֶּ֣הֿ אֶתֿ־הַקֶּ֗רֶבֿ וְאֵ֨תֿ יֹתֶֿ֤רֶתֿ הַכָּבֵֿד֙ וְאֵ֣תֿ׀ שְׁתֵּ֣י הַכְּלָיֹ֗תֿ וְאֶתֿ־הַחֵ֙לֶב֙ אֲשֶׁ֣ר עֲלֵיהֶ֔ן וְאֵ֖תֿ שׁ֣וֹק הַיָּמִ֑ין כִּ֛י אֵ֥יל מִלֻּאִ֖ים הֽוּא׃
[‏כג] וְכִֿכַּ֨ר לֶ֜חֶם אַחַ֗תֿ וְֽחַלַּ֨תֿ לֶ֥חֶם שֶׁ֛מֶן אַחַ֖תֿ וְרָקִ֣יק אֶחָ֑דֿ מִסַּל֙ הַמַּצּ֔וֹתֿ אֲשֶׁ֖ר לִפְֿנֵ֥י יְהֹוָֽה׃
[‏כד] וְשַׂמְתָּ֣ הַכֹּ֔ל עַ֚ל כַּפֵּ֣י אַֽהֲרֹ֔ן וְעַ֖ל כַּפֵּ֣י בָֿנָ֑יו וְהֵֽנַפְֿתָּ֥ אֹתָֿ֛ם תְּנוּפָֿ֖הֿ לִפְֿנֵ֥י יְהֹוָֽה׃
[‏כה] וְלָֽקַחְתָּ֤ אֹתָֿם֙ מִיָּדָ֔ם וְהִקְטַרְתָּ֥ הַמִּזְבֵּ֖חָהֿ עַל־הָֽעֹלָ֑הֿ לְרֵ֤יחַ נִיח֙וֹ֙חַ֙ לִפְֿנֵ֣י יְהֹוָ֔ה אִשֶּׁ֥הֿ ה֖וּא לַֽיהֹוָֽה׃
[‏כו] וְלָֽקַחְתָּ֣ אֶתֿ־הֶֽחָזֶ֗הֿ מֵאֵ֤יל הַמִּלֻּאִים֙ אֲשֶׁ֣ר לְאַֽהֲרֹ֔ן וְהֵֽנַפְֿתָּ֥ אֹתֿ֛וֹ תְּנוּפָֿ֖הֿ לִפְֿנֵ֣י יְהֹוָ֑ה וְהָיָ֥הֿ לְךָֿ֖ לְמָנָֽהֿ׃
[‏כז] וְקִדַּשְׁתָּ֞ אֵ֣תֿ׀ חֲזֵ֣הֿ הַתְּנוּפָ֗הֿ וְאֵת֙ שׁ֣וֹק הַתְּרוּמָ֔הֿ אֲשֶׁ֥ר הוּנַ֖ףֿ וַֽאֲשֶׁ֣ר הוּרָ֑ם מֵאֵיל֙ הַמִּלֻּאִ֔ים מֵֽאֲשֶׁ֥ר לְאַֽהֲרֹ֖ן וּמֵֽאֲשֶׁ֥ר לְבָֿנָֽיו׃
[‏כח] וְהָיָה֩ לְאַֽהֲרֹ֨ן וּלְבָֿנָ֜יו לְחָק־עוֹלָ֗ם מֵאֵת֙ בְּנֵ֣י יִשְׂרָאֵ֔ל כִּ֥י תְֿרוּמָ֖הֿ ה֑וּא וּתְֿרוּמָ֞הֿ יִֽהְיֶ֨הֿ מֵאֵ֤תֿ בְּנֵֽי־יִשְׂרָאֵל֙ מִזִּבְֿחֵ֣י שַׁלְמֵיהֶ֔ם תְּרֽוּמָתָֿ֖ם לַֽיהֹוָֽה׃
[‏כט] וּבִֿגְֿדֵֿ֤י הַקֹּ֙דֶֿשׁ֙ אֲשֶׁ֣ר לְאַֽהֲרֹ֔ן יִֽהְי֥וּ לְבָֿנָ֖יו אַֽחֲרָ֑יו לְמָשְׁחָ֣הֿ בָֿהֶ֔ם וּלְמַלֵּא־בָֿ֖ם אֶתֿ־יָדָֽֿם׃
[‏ל] שִׁבְֿעַ֣תֿ יָמִ֗ים יִלְבָּשָׁ֧ם הַכֹּהֵ֛ן תַּחְתָּ֖יו מִבָּנָ֑יו אֲשֶׁ֥ר יָבֹֿ֛א אֶל־אֹ֥הֶל מוֹעֵ֖דֿ לְשָׁרֵ֥תֿ בַּקֹּֽדֶֿשׁ׃
[‏לא] וְאֵ֛תֿ אֵ֥יל הַמִּלֻּאִ֖ים תִּקָּ֑ח וּבִֿשַּׁלְתָּ֥ אֶתֿ־בְּשָׂר֖וֹ בְּמָקֹ֥ם קָדֹֽֿשׁ׃
[‏לב] וְאָכַ֨ל אַֽהֲרֹ֤ן וּבָֿנָיו֙ אֶתֿ־בְּשַׂ֣ר הָאַ֔יִל וְאֶתֿ־הַלֶּ֖חֶם אֲשֶׁ֣ר בַּסָּ֑ל פֶּ֖תַֿח אֹ֥הֶל מוֹעֵֽדֿ׃
[‏לג] וְאָֽכְֿל֤וּ אֹתָֿם֙ אֲשֶׁ֣ר כֻּפַּ֣ר בָּהֶ֔ם לְמַלֵּ֥א אֶתֿ־יָדָֿ֖ם לְקַדֵּ֣שׁ אֹתָֿ֑ם וְזָ֥ר לֹֽא־יֹאֿכַֿ֖ל כִּי־קֹ֥דֶֿשׁ הֵֽם׃
[‏לד] ‍ֽוְאִם־יִוָּתֵ֞ר מִבְּשַׂ֧ר הַמִּלֻּאִ֛ים וּמִן־הַלֶּ֖חֶם עַדֿ־הַבֹּ֑קֶר וְשָֽׂרַפְֿתָּ֤ אֶתֿ־הַנּוֹתָֿר֙ בָּאֵ֔שׁ לֹ֥א יֵֽאָכֵֿ֖ל כִּי־קֹ֥דֶֿשׁ הֽוּא׃
[‏לה] וְעָשִׂ֜יתָֿ לְאַֽהֲרֹ֤ן וּלְבָֿנָיו֙ כָּ֔כָֿהֿ כְּכֹֿ֥ל אֲשֶׁר־צִוִּ֖יתִֿי אֹתָֿ֑כָֿהֿ שִׁבְֿעַ֥תֿ יָמִ֖ים תְּמַלֵּ֥א יָדָֽֿם׃
[‏לו] וּפַ֨ר חַטָּ֜אֿתֿ תַּֽעֲשֶׂ֤הֿ לַיּוֹם֙ עַל־הַכִּפֻּרִ֔ים וְחִטֵּאֿתָ֙ עַל־הַמִּזְבֵּ֔חַ בְּכַֿפֶּרְךָֿ֖ עָלָ֑יו וּמָֽשַׁחְתָּ֥ אֹתֿ֖וֹ לְקַדְּשֽׁוֹ׃
[‏לז] שִׁבְֿעַ֣תֿ יָמִ֗ים תְּכַֿפֵּר֙ עַל־הַמִּזְבֵּ֔חַ וְקִדַּשְׁתָּ֖ אֹתֿ֑וֹ וְהָיָ֤הֿ הַמִּזְבֵּ֙חַ֙ קֹ֣דֶֿשׁ קָֽדָֿשִׁ֔ים כָּל־הַנֹּגֵֿ֥עַ בַּמִּזְבֵּ֖חַ יִקְדָּֽשׁ׃ס
[ששי] [‏לח] וְזֶ֕הֿ אֲשֶׁ֥ר תַּֽעֲשֶׂ֖הֿ עַל־הַמִּזְבֵּ֑חַ כְּבָֿשִׂ֧ים בְּנֵֽי־שָׁנָ֛הֿ שְׁנַ֥יִם לַיּ֖וֹם תָּמִֽידֿ׃
[‏לט] אֶתֿ־הַכֶּ֥בֶֿשׂ הָֽאֶחָ֖דֿ תַּֽעֲשֶׂ֣הֿ בַֿבֹּ֑קֶר וְאֵת֙ הַכֶּ֣בֶֿשׂ הַשֵּׁנִ֔י תַּֽעֲשֶׂ֖הֿ בֵּ֥ין הָֽעַרְבָּֽיִם׃
[‏מ] וְעִשָּׂרֹ֨ן סֹ֜לֶתֿ בָּל֨וּל בְּשֶׁ֤מֶן כָּתִֿית֙ רֶ֣בַֿע הַהִ֔ין וְנֵ֕סֶךְֿ רְבִֿיעִ֥תֿ הַהִ֖ין יָ֑יִן לַכֶּ֖בֶֿשׂ הָֽאֶחָֽדֿ׃
[‏מא] וְאֵת֙ הַכֶּ֣בֶֿשׂ הַשֵּׁנִ֔י תַּֽעֲשֶׂ֖הֿ בֵּ֣ין הָֽעַרְבָּ֑יִם כְּמִנְחַ֨תֿ הַבֹּ֤קֶר וּכְֿנִסְכָּהּ֙ תַּֽעֲשֶׂהֿ־לָּ֔הּ לְרֵ֣יחַ נִיחֹ֔חַ אִשֶּׁ֖הֿ לַֽיהֹוָֽה׃
[‏מב] עֹלַ֤תֿ תָּמִיד֙ לְדֹֿרֹ֣תֵֿיכֶ֔ם פֶּ֥תַֿח אֹֽהֶל־מוֹעֵ֖דֿ לִפְֿנֵ֣י יְהֹוָ֑ה אֲשֶׁ֨ר אִוָּעֵ֤דֿ לָכֶֿם֙ שָׁ֔מָּהֿ לְדַֿבֵּ֥ר אֵלֶ֖יךָֿ שָֽׁם׃
[‏מג] וְנֹֽעַדְֿתִּ֥י שָׁ֖מָּהֿ לִבְֿנֵ֣י יִשְׂרָאֵ֑ל וְנִקְדַּ֖שׁ בִּכְֿבֹֿדִֽֿי׃
[‏מד] וְקִדַּשְׁתִּ֛י אֶתֿ־אֹ֥הֶל מוֹעֵ֖דֿ וְאֶתֿ־הַמִּזְבֵּ֑חַ וְאֶתֿ־אַֽהֲרֹ֧ן וְאֶתֿ־בָּנָ֛יו אֲקַדֵּ֖שׁ לְכַֿהֵ֥ן לִֽי׃
[‏מה] וְשָׁ֣כַֿנְתִּ֔י בְּתֿ֖וֹךְֿ בְּנֵ֣י יִשְׂרָאֵ֑ל וְהָיִ֥יתִֿי לָהֶ֖ם לֵֽאֿלֹהִֽים׃
[‏מו] וְיָֽדְֿע֗וּ כִּ֣י אֲנִ֤י יְהֹוָה֙ אֱלֹ֣הֵיהֶ֔ם אֲשֶׁ֨ר הוֹצֵ֧אֿתִֿי אֹתָֿ֛ם מֵאֶ֥רֶץ מִצְרַ֖יִם לְשָׁכְֿנִ֣י בְֿתֿוֹכָֿ֑ם אֲנִ֖י יְהֹוָ֥ה אֱלֹֽהֵיהֶֽם׃פ

פרק ל
[שביעי] [‏א] וְעָשִׂ֥יתָֿ מִזְבֵּ֖חַ מִקְטַ֣ר קְטֹ֑רֶתֿ עֲצֵ֥י שִׁטִּ֖ים תַּֽעֲשֶׂ֥הֿ אֹתֽֿוֹ׃
[‏ב] אַמָּ֨הֿ אָרְכּ֜וֹ וְאַמָּ֤הֿ רָחְבּוֹ֙ רָבֿ֣וּעַ יִֽהְיֶ֔הֿ וְאַמָּתַֿ֖יִם קֹֽמָתֿ֑וֹ מִמֶּ֖נּוּ קַרְנֹתָֽֿיו׃
[‏ג] וְצִפִּיתָ֙ אֹת֜וֹ זָהָ֣בֿ טָה֗וֹר אֶתֿ־גַּגּ֧וֹ וְאֶתֿ־קִֽירֹתָֿ֛יו סָבִֿ֖יבֿ וְאֶתֿ־קַרְנֹתָֿ֑יו וְעָשִׂ֥יתָֿ לּ֛וֹ זֵ֥ר זָהָ֖בֿ סָבִֽֿיבֿ׃
[‏ד] וּשְׁתֵּי֩ טַבְּעֹ֨תֿ זָהָ֜בֿ תַּֽעֲשֶׂהֿ־לּ֣וֹ׀ מִתַּ֣חַתֿ לְזֵר֗וֹ עַ֚ל שְׁתֵּ֣י צַלְעֹתָ֔יו תַּֽעֲשֶׂ֖הֿ עַל־שְׁנֵ֣י צִדָּ֑יו וְהָיָה֙ לְבָֿתִּ֣ים לְבַֿדִּ֔ים לָשֵׂ֥אֿתֿ אֹתֿ֖וֹ בָּהֵֽמָּהֿ׃
[‏ה] וְעָשִׂ֥יתָֿ אֶתֿ־הַבַּדִּ֖ים עֲצֵ֣י שִׁטִּ֑ים וְצִפִּיתָֿ֥ אֹתָֿ֖ם זָהָֽבֿ׃
[‏ו] וְנָֽתַֿתָּ֤הֿ אֹתֿוֹ֙ לִפְֿנֵ֣י הַפָּרֹ֔כֶֿתֿ אֲשֶׁ֖ר עַל־אֲרֹ֣ן הָֽעֵדֻֿ֑תֿ לִפְֿנֵ֣י הַכַּפֹּ֗רֶתֿ אֲשֶׁר֙ עַל־הָ֣עֵדֻ֔תֿ אֲשֶׁ֛ר אִוָּעֵ֥דֿ לְךָֿ֖ שָֽׁמָּהֿ׃
[‏ז] וְהִקְטִ֥יר עָלָ֛יו אַֽהֲרֹ֖ן קְטֹ֣רֶתֿ סַמִּ֑ים בַּבֹּ֣קֶר בַּבֹּ֗קֶר בְּהֵֽיטִיבֿ֛וֹ אֶתֿ־הַנֵּרֹ֖תֿ יַקְטִירֶֽנָּהֿ׃
[מפטיר] [‏ח] וּבְֿהַֽעֲלֹ֨תֿ אַֽהֲרֹ֧ן אֶתֿ־הַנֵּרֹ֛תֿ בֵּ֥ין הָֽעַרְבַּ֖יִם יַקְטִירֶ֑נָּהֿ קְטֹ֧רֶתֿ תָּמִ֛ידֿ לִפְֿנֵ֥י יְהֹוָ֖ה לְדֹֿרֹֽתֵֿיכֶֽֿם׃
[‏ט] לֹא־תַֽֿעֲל֥וּ עָלָ֛יו קְטֹ֥רֶתֿ זָרָ֖הֿ וְעֹלָ֣הֿ וּמִנְחָ֑הֿ וְנֵ֕סֶךְֿ לֹ֥א תִֿסְּכֿ֖וּ עָלָֽיו׃
[‏י] וְכִֿפֶּ֤ר אַֽהֲרֹן֙ עַל־קַרְנֹתָ֔יו אַחַ֖תֿ בַּשָּׁנָ֑הֿ מִדַּ֞ם חַטַּ֣אֿתֿ הַכִּפֻּרִ֗ים אַחַ֤תֿ בַּשָּׁנָה֙ יְכַֿפֵּ֤ר עָלָיו֙ לְדֹֿרֹ֣תֵֿיכֶ֔ם קֹֽדֶֿשׁ־קָֽדָֿשִׁ֥ים ה֖וּא לַֽיהֹוָֽה׃פ
‏{פרשת כי תשא} [‏יא] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יב] כִּ֣י תִֿשָּׂ֞א אֶתֿ־רֹ֥אֿשׁ בְּנֵֽי־יִשְׂרָאֵל֘ לִפְֿקֻֽדֵֿיהֶם֒ וְנָ֨תְֿנ֜וּ אִ֣ישׁ כֹּ֧פֶֿר נַפְֿשׁ֛וֹ לַֽיהֹוָ֖ה בִּפְֿקֹ֣דֿ אֹתָֿ֑ם וְלֹא־יִֽהְיֶ֥הֿ בָֿהֶ֛ם נֶ֖גֶֿףֿ בִּפְֿקֹ֥דֿ אֹתָֽֿם׃
[‏יג] זֶ֣הֿ׀ יִתְּנ֗וּ כָּל־הָֽעֹבֵֿר֙ עַל־הַפְּקֻדִ֔ים מַֽחֲצִ֥יתֿ הַשֶּׁ֖קֶל בְּשֶׁ֣קֶל הַקֹּ֑דֶֿשׁ עֶשְׂרִ֤ים גֵּרָה֙ הַשֶּׁ֔קֶל מַֽחֲצִ֣יתֿ הַשֶּׁ֔קֶל תְּרוּמָ֖הֿ לַֽיהֹוָֽה׃
[‏יד] כֹּ֗ל הָֽעֹבֵֿר֙ עַל־הַפְּקֻדִ֔ים מִבֶּ֛ן עֶשְׂרִ֥ים שָׁנָ֖הֿ וָמָ֑עְלָהֿ יִתֵּ֖ן תְּרוּמַ֥תֿ יְהֹוָֽה׃
[‏טו] הֶֽעָשִׁ֣יר לֹֽא־יַרְבֶּ֗הֿ וְהַדַּל֙ לֹ֣א יַמְעִ֔יט מִֽמַּֽחֲצִ֖יתֿ הַשָּׁ֑קֶל לָתֵֿת֙ אֶתֿ־תְּרוּמַ֣תֿ יְהֹוָ֔ה לְכַֿפֵּ֖ר עַל־נַפְֿשֹֽׁתֵֿיכֶֽֿם׃
[‏טז] וְלָֽקַחְתָּ֞ אֶתֿ־כֶּ֣סֶףֿ הַכִּפֻּרִ֗ים מֵאֵת֙ בְּנֵ֣י יִשְׂרָאֵ֔ל וְנָֽתַֿתָּ֣ אֹת֔וֹ עַל־עֲבֹֿדַֿ֖תֿ אֹ֣הֶל מוֹעֵ֑דֿ וְהָיָה֩ לִבְֿנֵ֨י יִשְׂרָאֵ֤ל לְזִכָּרוֹן֙ לִפְֿנֵ֣י יְהֹוָ֔ה לְכַֿפֵּ֖ר עַל־נַפְֿשֹֽׁתֵֿיכֶֽֿם׃פ
[‏יז] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יח] וְעָשִׂ֜יתָֿ כִּיּ֥וֹר נְחֹ֛שֶׁתֿ וְכַֿנּ֥וֹ נְחֹ֖שֶׁתֿ לְרָחְצָ֑הֿ וְנָֽתַֿתָּ֣ אֹת֗וֹ בֵּֽין־אֹ֤הֶל מוֹעֵד֙ וּבֵֿ֣ין הַמִּזְבֵּ֔חַ וְנָֽתַֿתָּ֥ שָׁ֖מָּהֿ מָֽיִם׃
[‏יט] וְרָֽחֲצ֛וּ אַֽהֲרֹ֥ן וּבָֿנָ֖יו מִמֶּ֑נּוּ אֶתֿ־יְדֵֿיהֶ֖ם וְאֶתֿ־רַגְֿלֵיהֶֽם׃
[‏כ] בְּבֹֿאָ֞ם אֶל־אֹ֧הֶל מוֹעֵ֛דֿ יִרְחֲצוּ־מַ֖יִם וְלֹ֣א יָמֻ֑תֿוּ א֣וֹ בְֿגִֿשְׁתָּ֤ם אֶל־הַמִּזְבֵּ֙חַ֙ לְשָׁרֵ֔תֿ לְהַקְטִ֥יר אִשֶּׁ֖הֿ לַֽיהֹוָֽה׃
[‏כא] וְרָֽחֲצ֛וּ יְדֵֿיהֶ֥ם וְרַגְֿלֵיהֶ֖ם וְלֹ֣א יָמֻ֑תֿוּ וְהָֽיְתָ֨הֿ לָהֶ֧ם חָק־עוֹלָ֛ם ל֥וֹ וּלְזַרְע֖וֹ לְדֹֽֿרֹתָֽֿם׃פ
[‏כב] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כג] וְאַתָּ֣הֿ קַח־לְךָ֘ בְּשָׂמִ֣ים רֹאֿשׁ֒ מָר־דְּרוֹר֙ חֲמֵ֣שׁ מֵא֔וֹתֿ וְקִנְּמָן־בֶּ֥שֶׂם מַֽחֲצִיתֿ֖וֹ חֲמִשִּׁ֣ים וּמָאֿתָֿ֑יִם וּקְנֵהֿ־בֹֿ֖שֶׂם חֲמִשִּׁ֥ים וּמָאֿתָֽֿיִם׃
[‏כד] וְקִדָּ֕הֿ חֲמֵ֥שׁ מֵא֖וֹתֿ בְּשֶׁ֣קֶל הַקֹּ֑דֶֿשׁ וְשֶׁ֥מֶן זַ֖יִתֿ הִֽין׃
[‏כה] וְעָשִׂ֣יתָֿ אֹת֗וֹ שֶׁ֚מֶן מִשְׁחַתֿ־קֹ֔דֶֿשׁ רֹ֥קַח מִרְקַ֖חַתֿ מַֽעֲשֵׂ֣הֿ רֹקֵ֑חַ שֶׁ֥מֶן מִשְׁחַתֿ־קֹ֖דֶֿשׁ יִֽהְיֶֽהֿ׃
[‏כו] וּמָֽשַׁחְתָּ֥ בֿ֖וֹ אֶתֿ־אֹ֣הֶל מוֹעֵ֑דֿ וְאֵ֖תֿ אֲר֥וֹן הָֽעֵדֻֽֿתֿ׃
[‏כז] וְאֶתֿ־הַשֻּׁלְחָן֙ וְאֶתֿ־כָּל־כֵּלָ֔יו וְאֶתֿ־הַמְּנֹרָ֖הֿ וְאֶתֿ־כֵּלֶ֑יהָ וְאֵ֖תֿ מִזְבַּ֥ח הַקְּטֹֽרֶתֿ׃
[‏כח] וְאֶתֿ־מִזְבַּ֥ח הָֽעֹלָ֖הֿ וְאֶתֿ־כָּל־כֵּלָ֑יו וְאֶתֿ־הַכִּיֹּ֖ר וְאֶתֿ־כַּנּֽוֹ׃
[‏כט] וְקִדַּשְׁתָּ֣ אֹתָ֔ם וְהָי֖וּ קֹ֣דֶֿשׁ קָֽדָֿשִׁ֑ים כָּל־הַנֹּגֵֿ֥עַ בָּהֶ֖ם יִקְדָּֽשׁ׃
[‏ל] וְאֶתֿ־אַֽהֲרֹ֥ן וְאֶתֿ־בָּנָ֖יו תִּמְשָׁ֑ח וְקִדַּשְׁתָּ֥ אֹתָֿ֖ם לְכַֿהֵ֥ן לִֽי׃
[‏לא] וְאֶל־בְּנֵ֥י יִשְׂרָאֵ֖ל תְּדַֿבֵּ֣ר לֵאֿמֹ֑ר שֶׁ֠מֶן מִשְׁחַתֿ־קֹ֨דֶֿשׁ יִֽהְיֶ֥הֿ זֶ֛הֿ לִ֖י לְדֹֿרֹֽתֵֿיכֶֽֿם׃
[‏לב] עַל־בְּשַׂ֤ר אָדָֿם֙ לֹ֣א יִיסָ֔ךְֿ וּבְֿמַ֨תְֿכֻּנְתּ֔וֹ לֹ֥א תַֽֿעֲשׂ֖וּ כָּמֹ֑הוּ קֹ֣דֶֿשׁ ה֔וּא קֹ֖דֶֿשׁ יִֽהְיֶ֥הֿ לָכֶֽֿם׃
[‏לג] אּ֚ישׁ אֲשֶׁ֣ר יִרְקַ֣ח כָּמֹ֔הוּ וַֽאֲשֶׁ֥ר יִתֵּ֛ן מִמֶּ֖נּוּ עַל־זָ֑ר וְנִכְֿרַ֖תֿ מֵֽעַמָּֽיו׃ס
[‏לד] וַיֹּאֿמֶר֩ יְהֹוָ֨ה אֶל־מֹשֶׁ֜הֿ קַח־לְךָֿ֣ סַמִּ֗ים נָטָ֤ףֿ׀ וּשְׁחֵ֙לֶת֙ וְחֶלְבְּנָ֔הֿ סַמִּ֖ים וּלְבֹֿנָ֣הֿ זַכָּ֑הֿ בַּ֥דֿ‌ בְּבַֿ֖דֿ יִֽהְיֶֽהֿ׃
[‏לה] וְעָשִׂ֤יתָֿ אֹתָֿהּ֙ קְטֹ֔רֶתֿ רֹ֖קַח מַֽעֲשֵׂ֣הֿ רוֹקֵ֑חַ מְמֻלָּ֖ח טָה֥וֹר קֹֽדֶֿשׁ׃
[‏לו] וְשָֽׁחַקְתָּ֣ מִמֶּנָּה֘ הָדֵֿק֒ וְנָֽתַֿתָּ֨הֿ מִמֶּ֜נָּהֿ לִפְֿנֵ֤י הָֽעֵדֻֿת֙ בְּאֹ֣הֶל מוֹעֵ֔דֿ אֲשֶׁ֛ר אִוָּעֵ֥דֿ לְךָֿ֖ שָׁ֑מָּהֿ קֹ֥דֶֿשׁ קָֽדָֿשִׁ֖ים תִּֽהְיֶ֥הֿ לָכֶֽֿם׃
[‏לז] וְהַקְּטֹ֙רֶת֙ אֲשֶׁ֣ר תַּֽעֲשֶׂ֔הֿ בְּמַ֨תְֿכֻּנְתָּ֔הּ לֹ֥א תַֽֿעֲשׂ֖וּ לָכֶֿ֑ם קֹ֛דֶֿשׁ תִּֽהְיֶ֥הֿ לְךָֿ֖ לַֽיהֹוָֽה׃
[‏לח] אִ֛ישׁ אֲשֶׁר־יַֽעֲשֶׂ֥הֿ כָֿמ֖וֹהָ לְהָרִ֣יחַ בָּ֑הּ וְנִכְֿרַ֖תֿ מֵֽעַמָּֽיו׃ס

פרק לא
[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] רְאֵ֖הֿ קָרָ֣אֿתִֿי בְֿשֵׁ֑ם בְּצַלְאֵ֛ל בֶּן־אוּרִ֥י בֶֿן־ח֖וּר לְמַטֵּ֥הֿ יְהוּדָֽֿהֿ׃
[‏ג] וָֽאֲמַלֵּ֥א אֹתֿ֖וֹ ר֣וּחַ אֱלֹהִ֑ים בְּחָכְֿמָ֛הֿ וּבִֿתְֿבֿוּנָ֥הֿ וּבְֿדַֿ֖עַתֿ וּבְֿכָֿל־מְלָאֿכָֽֿהֿ׃
[‏ד] לַחְשֹׁ֖בֿ מַֽחֲשָׁבֹֿ֑תֿ לַֽעֲשׂ֛וֹתֿ בַּזָּהָ֥בֿ וּבַֿכֶּ֖סֶףֿ וּבַֿנְּחֹֽשֶׁתֿ׃
[‏ה] וּבַֽֿחֲרֹ֥שֶׁתֿ אֶ֛בֶֿן לְמַלּ֖אֺתֿ וּבַֽֿחֲרֹ֣שֶׁתֿ עֵ֑ץ לַֽעֲשׂ֖וֹתֿ בְּכָֿל־מְלָאֿכָֽֿהֿ׃
[‏ו] וַֽאֲנִ֞י הִנֵּ֧הֿ נָתַֿ֣תִּי אִתּ֗וֹ אֵ֣תֿ אָֽהֳלִיאָ֞בֿ בֶּן־אֲחִֽיסָמָךְ֙ לְמַטֵּהֿ־דָ֔ן וּבְֿלֵ֥בֿ כָּל־חֲכַֿם־לֵ֖בֿ נָתַֿ֣תִּי חָכְֿמָ֑הֿ וְעָשׂ֕וּ אֵ֖תֿ כָּל־אֲשֶׁ֥ר צִוִּיתִֽֿךָֿ׃
[‏ז] אֵ֣תֿ׀ אֹ֣הֶל מוֹעֵ֗דֿ וְאֶתֿ־הָֽאָרֹן֙ לָֽעֵדֻ֔תֿ וְאֶתֿ־הַכַּפֹּ֖רֶתֿ אֲשֶׁ֣ר עָלָ֑יו וְאֵ֖תֿ כָּל־כְּלֵ֥י הָאֹֽהֶל׃
[‏ח] וְאֶתֿ־הַשֻּׁלְחָן֙ וְאֶתֿ־כֵּלָ֔יו וְאֶתֿ־הַמְּנֹרָ֥הֿ הַטְּהֹרָ֖הֿ וְאֶתֿ־כָּל־כֵּלֶ֑יהָ וְאֵ֖תֿ מִזְבַּ֥ח הַקְּטֹֽרֶתֿ׃
[‏ט] וְאֶתֿ־מִזְבַּ֥ח הָֽעֹלָ֖הֿ וְאֶתֿ־כָּל־כֵּלָ֑יו וְאֶתֿ־הַכִּיּ֖וֹר וְאֶתֿ־כַּנּֽוֹ׃
[‏י] וְאֵ֖תֿ בִּגְֿדֵֿ֣י הַשְּׂרָ֑דֿ וְאֶתֿ־בִּגְֿדֵֿ֤י הַקֹּ֙דֶֿשׁ֙ לְאַֽהֲרֹ֣ן הַכֹּהֵ֔ן וְאֶתֿ־בִּגְֿדֵֿ֥י בָֿנָ֖יו לְכַֿהֵֽן׃
[‏יא] וְאֵ֨תֿ שֶׁ֧מֶן הַמִּשְׁחָ֛הֿ וְאֶתֿ־קְטֹ֥רֶתֿ הַסַּמִּ֖ים לַקֹּ֑דֶֿשׁ כְּכֹֿ֥ל אֲשֶׁר־צִוִּיתִֿ֖ךָֿ יַֽעֲשֽׂוּ׃פ
[‏יב] וַיֹּ֥אֿמֶר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יג] וְאַתָּ֞הֿ דַּבֵּ֨ר אֶל־בְּנֵ֤י יִשְׂרָאֵל֙ לֵאֿמֹ֔ר אַ֥ךְֿ אֶתֿ־שַׁבְּתֹֿתַֿ֖י תִּשְׁמֹ֑רוּ כִּי֩ א֨וֹתֿ הִ֜וא בֵּינִ֤י וּבֵֽֿינֵיכֶֿם֙ לְדֹֿרֹ֣תֵֿיכֶ֔ם לָדַ֕עַתֿ כִּ֛י אֲנִ֥י יְהֹוָ֖ה מְקַדִּשְׁכֶֽֿם׃
[‏יד] וּשְׁמַרְתֶּם֙ אֶתֿ־הַשַּׁבָּ֔תֿ כִּ֛י קֹ֥דֶֿשׁ הִ֖וא לָכֶֿ֑ם מְחַֽלְלֶ֙יהָ֙ מ֣וֹתֿ יוּמָ֔תֿ כִּ֗י כָּל־הָֽעֹשֶׂ֥הֿ בָֿהּ֙ מְלָאֿכָ֔הֿ וְנִכְֿרְתָֿ֛הֿ הַנֶּ֥פֶֿשׁ הַהִ֖וא מִקֶּ֥רֶבֿ‌ עַמֶּֽיהָ׃
[‏טו] שֵׁ֣שֶׁתֿ יָמִים֘ יֵֽעָשֶׂ֣הֿ מְלָאֿכָֿה֒ וּבַֿיּ֣וֹם הַשְּׁבִֿיעִ֗י שַׁבַּ֧תֿ שַׁבָּתֿ֛וֹן קֹ֖דֶֿשׁ לַֽיהֹוָ֑ה כָּל־הָֽעֹשֶׂ֧הֿ מְלָאֿכָֿ֛הֿ בְּי֥וֹם הַשַּׁבָּ֖תֿ מ֥וֹתֿ יוּמָֽתֿ׃
[‏טז] וְשָֽׁמְר֥וּ בְֿנֵֽי־יִשְׂרָאֵ֖ל אֶתֿ־הַשַּׁבָּ֑תֿ לַֽעֲשׂ֧וֹתֿ אֶתֿ־הַשַּׁבָּ֛תֿ לְדֹֽֿרֹתָֿ֖ם בְּרִ֥יתֿ עוֹלָֽם׃
[‏יז] בֵּינִ֗י וּבֵֿין֙ בְּנֵ֣י יִשְׂרָאֵ֔ל א֥וֹתֿ הִ֖וא לְעֹלָ֑ם כִּֽי־שֵׁ֣שֶׁתֿ יָמִ֗ים עָשָׂ֤הֿ יְהֹוָה֙ אֶתֿ־הַשָּׁמַ֣יִם וְאֶתֿ־הָאָ֔רֶץ וּבַֿיּוֹם֙ הַשְּׁבִֿיעִ֔י שָׁבַֿ֖תֿ וַיִּנָּפַֽֿשׁ׃ס
[שני] [‏יח] וַיִּתֵּ֣ן אֶל־מֹשֶׁ֗הֿ כְּכַֿלֹּתֿוֹ֙ לְדַֿבֵּ֤ר אִתּוֹ֙ בְּהַ֣ר סִינַ֔י שְׁנֵ֖י לֻחֹ֣תֿ הָֽעֵדֻֿ֑תֿ לֻחֹ֣תֿ אֶ֔בֶֿן כְּתֻֿבִֿ֖ים בְּאֶצְבַּ֥ע אֱלֹהִֽים׃

פרק לב
[‏א] וַיַּ֣רְא הָעָ֔ם כִּֽי־בֹֿשֵׁ֥שׁ מֹשֶׁ֖הֿ לָרֶ֣דֶֿתֿ מִן־הָהָ֑ר וַיִּקָּהֵ֨ל הָעָ֜ם עַֽל־אַֽהֲרֹ֗ן וַיֹּֽאֿמְר֤וּ אֵלָיו֙ ק֣וּם׀ עֲשֵׂהֿ־לָ֣נוּ אֱלֹהִ֗ים אֲשֶׁ֤ר יֵֽלְכֿוּ֙ לְפָֿנֵ֔ינוּ כִּי־זֶ֣הֿ׀ מֹשֶׁ֣הֿ הָאִ֗ישׁ אֲשֶׁ֤ר הֶֽעֱלָ֙נוּ֙ מֵאֶ֣רֶץ מִצְרַ֔יִם לֹ֥א יָדַֿ֖עְנוּ מֶהֿ־הָ֥יָהֿ לֽוֹ׃
[‏ב] וַיֹּ֤אֿמֶר אֲלֵהֶם֙ אַֽהֲרֹ֔ן פָּֽרְקוּ֙ נִזְמֵ֣י הַזָּהָ֔בֿ אֲשֶׁר֙ בְּאָזְנֵ֣י נְשֵׁיכֶ֔ם בְּנֵיכֶֿ֖ם וּבְֿנֹֽתֵֿיכֶֿ֑ם וְהָבִֿ֖יאוּ אֵלָֽי׃
[‏ג] וַיִּֽתְֿפָּֽרְקוּ֙ כָּל־הָעָ֔ם אֶתֿ־נִזְמֵ֥י הַזָּהָ֖בֿ אֲשֶׁ֣ר בְּאָזְנֵיהֶ֑ם וַיָּבִֿ֖יאוּ אֶֽל־אַֽהֲרֹֽן׃
[‏ד] וַיִּקַּ֣ח מִיָּדָ֗ם וַיָּ֤צַר אֹתֿוֹ֙ בַּחֶ֔רֶט ‍ֽוַיַּֽעֲשֵׂ֖הוּ עֵ֣גֶֿל מַסֵּכָֿ֑הֿ וַיֹּ֣אֿמְר֔וּ אֵ֤לֶּהֿ אֱלֹהֶ֙יךָ֙ יִשְׂרָאֵ֔ל אֲשֶׁ֥ר הֶֽעֱל֖וּךָֿ מֵאֶ֥רֶץ מִצְרָֽיִם׃
[‏ה] וַיַּ֣רְא אַֽהֲרֹ֔ן וַיִּ֥בֶֿן מִזְבֵּ֖חַ לְפָֿנָ֑יו וַיִּקְרָ֤א אַֽהֲרֹן֙ וַיֹּאֿמַ֔ר חַ֥גֿ לַֽיהֹוָ֖ה מָחָֽר׃
[‏ו] וַיַּשְׁכִּ֙ימוּ֙ מִֽמָּ֣חֳרָ֔תֿ וַיַּֽעֲל֣וּ עֹלֹ֔תֿ וַיַּגִּ֖שׁוּ שְׁלָמִ֑ים וַיֵּ֤שֶׁבֿ הָעָם֙ לֶֽאֱכֹֿ֣ל וְשָׁת֔וֹ וַיָּקֻ֖מוּ לְצַחֵֽק׃פ
[‏ז] וַיְדַֿבֵּ֥ר יְהֹוָ֖ה אֶל־מֹשֶׁ֑הֿ לֶךְֿ־רֵ֕דֿ כִּ֚י שִׁחֵ֣תֿ עַמְּךָ֔ אֲשֶׁ֥ר הֶֽעֱלֵ֖יתָֿ מֵאֶ֥רֶץ מִצְרָֽיִם׃
[‏ח] סָ֣רוּ מַהֵ֗ר מִן־הַדֶּ֙רֶךְ֙ אֲשֶׁ֣ר צִוִּיתִ֔ם עָשׂ֣וּ לָהֶ֔ם עֵ֖גֶֿל מַסֵּכָֿ֑הֿ וַיִּשְׁתַּֽחֲווּ־לוֹ֙ וַיִּזְבְּחוּ־ל֔וֹ וַיֹּ֣אֿמְר֔וּ אֵ֤לֶּהֿ אֱלֹהֶ֙יךָ֙ יִשְׂרָאֵ֔ל אֲשֶׁ֥ר הֶֽעֱל֖וּךָֿ מֵאֶ֥רֶץ מִצְרָֽיִם׃
[‏ט] וַיֹּ֥אֿמֶר יְהֹוָ֖ה אֶל־מֹשֶׁ֑הֿ רָאִ֙יתִֿי֙ אֶתֿ־הָעָ֣ם הַזֶּ֔הֿ וְהִנֵּ֥הֿ עַם־קְשֵׁהֿ־עֹ֖רֶףֿ הֽוּא׃
[‏י] וְעַתָּה֙ הַנִּ֣יחָהֿ לִּ֔י וְיִֽחַר־אַפִּ֥י בָֿהֶ֖ם וַֽאֲכַֿלֵּ֑ם וְאֶֽעֱשֶׂ֥הֿ אֽוֹתְֿךָֿ֖ לְגֿ֥וֹי גָּדֽֿוֹל׃
[‏יא] וַיְחַ֣ל מֹשֶׁ֔הֿ אֶתֿ־פְּנֵ֖י יְהֹוָ֣ה אֱלֹהָ֑יו וַיֹּ֗אֿמֶר לָמָ֤הֿ יְהֹוָה֙ יֶֽחֱרֶ֤הֿ אַפְּךָ֙ בְּעַמֶּ֔ךָֿ אֲשֶׁ֤ר הוֹצֵ֙אֿתָ֙ מֵאֶ֣רֶץ מִצְרַ֔יִם בְּכֹֿ֥חַ גָּדֿ֖וֹל וּבְֿיָ֥דֿ חֲזָקָֽהֿ׃
[‏יב] לָמָּה֩ יֹֽאֿמְר֨וּ מִצְרַ֜יִם לֵאֿמֹ֗ר בְּרָעָ֤הֿ הֽוֹצִיאָם֙ לַֽהֲרֹ֤גֿ אֹתָֿם֙ בֶּֽהָרִ֔ים וּ֨לְכַֿלֹּתָ֔ם מֵעַ֖ל פְּנֵ֣י הָֽאֲדָֿמָ֑הֿ שׁ֚וּבֿ מֵֽחֲר֣וֹן אַפֶּ֔ךָֿ וְהִנָּחֵ֥ם עַל־הָֽרָעָ֖הֿ לְעַמֶּֽךָֿ׃
[‏יג] זְכֹ֡ר לְאַבְֿרָהָם֩ לְיִצְחָ֨ק וּֽלְיִשְׂרָאֵ֜ל עֲבָֿדֶ֗יךָֿ אֲשֶׁ֨ר נִשְׁבַּ֣עְתָּ לָהֶם֘ בָּךְ֒ וַתְּדַֿבֵּ֣ר אֲלֵהֶ֔ם אַרְבֶּה֙ אֶֽתֿ־זַרְעֲכֶ֔ם כְּכֽֿוֹכְֿבֵֿ֖י הַשָּׁמָ֑יִם וְכָֿל־הָאָ֨רֶץ הַזֹּ֜אֿתֿ אֲשֶׁ֣ר אָמַ֗רְתִּי אֶתֵּן֙ לְזַרְעֲכֶ֔ם וְנָֽחֲל֖וּ לְעֹלָֽם׃
[‏יד] וַיִּנָּ֖חֶם יְהֹוָ֑ה עַל־הָ֣רָעָ֔הֿ אֲשֶׁ֥ר דִּבֶּ֖ר לַֽעֲשׂ֥וֹתֿ לְעַמּֽוֹ׃פ
[‏טו] וַיִּ֜פֶֿן וַיֵּ֤רֶדֿ מֹשֶׁה֙ מִן־הָהָ֔ר וּשְׁנֵ֛י לֻחֹ֥תֿ הָֽעֵדֻֿ֖תֿ בְּיָדֿ֑וֹ לֻחֹ֗תֿ כְּתֻֿבִֿים֙ מִשְּׁנֵ֣י עֶבְֿרֵיהֶ֔ם מִזֶּ֥הֿ וּמִזֶּ֖הֿ הֵ֥ם כְּתֻֿבִֽֿים׃
[‏טז] וְהַ֨לֻּחֹ֔תֿ מַֽעֲשֵׂ֥הֿ אֱלֹהִ֖ים הֵ֑מָּהֿ וְהַמִּכְֿתָּ֗בֿ מִכְֿתַּ֤בֿ אֱלֹהִים֙ ה֔וּא חָר֖וּתֿ עַל־הַלֻּחֹֽתֿ׃
[‏יז] וַיִּשְׁמַ֧ע יְהוֹשֻׁ֛עַ אֶתֿ־ק֥וֹל הָעָ֖ם בְּרֵעֹ֑הֿ וַיֹּ֙אֿמֶר֙ אֶל־מֹשֶׁ֔הֿ ק֥וֹל מִלְחָמָ֖הֿ ‍ֽבַּמַּֽחֲנֶֽהֿ׃
[‏יח] וַיֹּ֗אֿמֶר אֵ֥ין קוֹל֙ עֲנ֣וֹתֿ גְּבֿוּרָ֔הֿ וְאֵ֥ין ק֖וֹל עֲנ֣וֹתֿ חֲלוּשָׁ֑הֿ ק֣וֹל עַנּ֔וֹתֿ אָֽנֹכִֿ֖י שֹׁמֵֽעַ׃
[‏יט] וַיְהִ֗י כַּֽאֲשֶׁ֤ר קָרַב֙ אֶל־‍ֽהַמַּֽחֲנֶ֔הֿ וַיַּ֥רְא אֶתֿ־הָעֵ֖גֶֿל וּמְחֹלֹ֑תֿ וַיִּֽחַר־אַ֣ףֿ מֹשֶׁ֗הֿ וַיַּשְׁלֵ֤ךְֿ //כתיב// מידו֙ //קרי// מִיָּדָיו֙ אֶתֿ־הַלֻּחֹ֔תֿ וַיְשַׁבֵּ֥ר אֹתָֿ֖ם תַּ֥חַתֿ הָהָֽר׃
[‏כ] וַיִּקַּ֞ח אֶתֿ־הָעֵ֨גֶֿל אֲשֶׁ֤ר עָשׂוּ֙ וַיִּשְׂרֹ֣ףֿ בָּאֵ֔שׁ וַיִּטְחַ֖ן עַ֣דֿ אֲשֶׁר־דָּ֑ק וַיִּ֙זֶר֙ עַל־פְּנֵ֣י הַמַּ֔יִם וַיַּ֖שְׁקְ אֶתֿ־בְּנֵ֥י יִשְׂרָאֵֽל׃
[‏כא] וַיֹּ֤אֿמֶר מֹשֶׁה֙ אֶֽל־אַֽהֲרֹ֔ן מֶהֿ־עָשָׂ֥הֿ לְךָֿ֖ הָעָ֣ם הַזֶּ֑הֿ כִּֽי־הֵבֵֿ֥אֿתָֿ עָלָ֖יו חֲטָאָ֥הֿ גְֿדֹֿלָֽהֿ׃
[‏כב] וַיֹּ֣אֿמֶר אַֽהֲרֹ֔ן אַל־יִ֥חַר אַ֖ףֿ אֲדֹֿנִ֑י אַתָּה֙ יָדַֿ֣עְתָּ אֶתֿ־הָעָ֔ם כִּ֥י בְֿרָ֖ע הֽוּא׃
[‏כג] וַיֹּ֣אֿמְרוּ לִ֔י עֲשֵׂהֿ־לָ֣נוּ אֱלֹהִ֔ים אֲשֶׁ֥ר יֵֽלְכֿ֖וּ לְפָֿנֵ֑ינוּ כִּי־זֶ֣הֿ׀ מֹשֶׁ֣הֿ הָאִ֗ישׁ אֲשֶׁ֤ר הֶֽעֱלָ֙נוּ֙ מֵאֶ֣רֶץ מִצְרַ֔יִם לֹ֥א יָדַֿ֖עְנוּ מֶהֿ־הָ֥יָהֿ לֽוֹ׃
[‏כד] וָֽאֹמַ֤ר לָהֶם֙ לְמִ֣י זָהָ֔בֿ הִתְֿפָּרָ֖קוּ וַיִּתְּנוּ־לִ֑י וָֽאַשְׁלִכֵֿ֣הוּ בָֿאֵ֔שׁ וַיֵּצֵ֖א הָעֵ֥גֶֿל הַזֶּֽהֿ׃
[‏כה] וַיַּ֤רְא מֹשֶׁה֙ אֶתֿ־הָעָ֔ם כִּ֥י פָֿרֻ֖עַ ה֑וּא כִּֽי־פְֿרָעֹ֣הֿ אַֽהֲרֹ֔ן לְשִׁמְצָ֖הֿ בְּקָֽמֵיהֶֽם׃
[‏כו] וַיַּֽעֲמֹ֤דֿ מֹשֶׁה֙ בְּשַׁ֣עַר ‍ֽהַמַּֽחֲנֶ֔הֿ וַיֹּ֕אֿמֶר מִ֥י לַֽיהֹוָ֖ה אֵלָ֑י וַיֵּאָֽסְפֿ֥וּ אֵלָ֖יו כָּל־בְּנֵ֥י לֵוִֽי׃
[‏כז] וַיֹּ֣אֿמֶר לָהֶ֗ם כֹּֽהֿ־אָמַ֤ר יְהֹוָה֙ אֱלֹהֵ֣י יִשְׂרָאֵ֔ל שִׂ֥ימוּ אִֽישׁ־חַרְבּ֖וֹ עַל־יְרֵכֿ֑וֹ עִבְֿר֨וּ וָשׁ֜וּבֿוּ מִשַּׁ֤עַר לָשַׁ֙עַר֙ ‍ֽבַּמַּֽחֲנֶ֔הֿ וְהִרְגֿ֧וּ אִֽישׁ־אֶתֿ־אָחִ֛יו וְאִ֥ישׁ אֶתֿ־רֵעֵ֖הוּ וְאִ֥ישׁ אֶתֿ־קְרֹבֽֿוֹ׃
[‏כח] וַיַּֽעֲשׂ֥וּ בְֿנֵֽי־לֵוִ֖י כִּדְֿבַֿ֣ר מֹשֶׁ֑הֿ וַיִּפֹּ֤ל מִן־הָעָם֙ בַּיּ֣וֹם הַה֔וּא כִּשְׁלֹ֥שֶׁתֿ אַלְפֵֿ֖י אִֽישׁ׃
[‏כט] וַיֹּ֣אֿמֶר מֹשֶׁ֗הֿ מִלְא֨וּ יֶדְֿכֶֿ֤ם הַיּוֹם֙ לַֽיהֹוָ֔ה כִּ֛י אִ֥ישׁ בִּבְֿנ֖וֹ וּבְֿאָחִ֑יו וְלָתֵֿ֧תֿ עֲלֵיכֶֿ֛ם הַיּ֖וֹם בְּרָכָֽֿהֿ׃
[‏ל] ‍ֽוַיְהִי֙ מִֽמָּ֣חֳרָ֔תֿ וַיֹּ֤אֿמֶר מֹשֶׁה֙ אֶל־הָעָ֔ם אַתֶּ֥ם חֲטָאֿתֶֿ֖ם חֲטָאָ֣הֿ גְֿדֹֿלָ֑הֿ וְעַתָּה֙ אֶֽעֱלֶ֣הֿ אֶל־יְהֹוָ֔ה אוּלַ֥י אֲכַֿפְּרָ֖הֿ בְּעַ֥דֿ חַטַּאֿתְֿכֶֽֿם׃
[‏לא] וַיָּ֧שָׁבֿ מֹשֶׁ֛הֿ אֶל־יְהֹוָ֖ה וַיֹּאֿמַ֑ר אָ֣נָּ֗א חָטָ֞א הָעָ֤ם הַזֶּה֙ חֲטָאָ֣הֿ גְֿדֹֿלָ֔הֿ וַיַּֽעֲשׂ֥וּ לָהֶ֖ם אֱלֹהֵ֥י זָהָֽבֿ׃
[‏לב] וְעַתָּ֖הֿ אִם־תִּשָּׂ֣א חַטָּאֿתָֿ֑ם וְאִם־אַ֕יִן מְחֵ֣נִי נָ֔א מִֽסִּפְֿרְךָֿ֖ אֲשֶׁ֥ר כָּתָֽֿבְֿתָּ׃
[‏לג] וַיֹּ֥אֿמֶר יְהֹוָ֖ה אֶל־מֹשֶׁ֑הֿ מִ֚י אֲשֶׁ֣ר חָֽטָא־לִ֔י אֶמְחֶ֖נּוּ מִסִּפְֿרִֽי׃
[‏לד] וְעַתָּ֞הֿ לֵ֣ךְֿ׀ נְחֵ֣הֿ אֶתֿ־הָעָ֗ם אֶ֤ל אֲשֶׁר־דִּבַּ֙רְתִּי֙ לָ֔ךְֿ הִנֵּ֥הֿ מַלְאָכִֿ֖י יֵלֵ֣ךְֿ לְפָֿנֶ֑יךָֿ וּבְֿי֣וֹם פָּקְדִ֔י וּפָֽֿקַדְֿתִּ֥י עֲלֵהֶ֖ם חַטָּאֿתָֽֿם׃
[‏לה] וַיִּגֹּ֥ףֿ יְהֹוָ֖ה אֶתֿ־הָעָ֑ם עַ֚ל אֲשֶׁ֣ר עָשׂ֣וּ אֶתֿ־הָעֵ֔גֶֿל אֲשֶׁ֥ר עָשָׂ֖הֿ אַֽהֲרֹֽן׃ס

פרק לג
[‏א] וַיְדַֿבֵּ֨ר יְהֹוָ֤ה אֶל־מֹשֶׁה֙ לֵ֣ךְֿ עֲלֵ֣הֿ מִזֶּ֔הֿ אַתָּ֣הֿ וְהָעָ֔ם אֲשֶׁ֥ר הֶֽעֱלִ֖יתָֿ מֵאֶ֣רֶץ מִצְרָ֑יִם אֶל־הָאָ֗רֶץ אֲשֶׁ֣ר נִ֠שְׁבַּעְתִּי לְאַבְֿרָהָ֨ם לְיִצְחָ֤ק וּֽלְיַֽעֲקֹב֙ לֵאֿמֹ֔ר לְזַרְעֲךָֿ֖ אֶתְּנֶֽנָּהֿ׃
[‏ב] וְשָֽׁלַחְתִּ֥י לְפָֿנֶ֖יךָֿ מַלְאָ֑ךְֿ וְגֵֽֿרַשְׁתִּ֗י אֶתֿ־הַֽכְּנַֽעֲנִי֙ הָֽאֱמֹרִ֔י וְהַֽחִתִּי֙ וְהַפְּרִזִּ֔י הַֽחִוִּ֖י וְהַיְבֿוּסִֽי׃
[‏ג] אֶל־אֶ֛רֶץ זָבַֿ֥תֿ חָלָ֖בֿ וּדְֿבָֿ֑שׁ כִּי֩ ל֨אֺ אֶֽעֱלֶ֜הֿ בְּקִרְבְּךָ֗ כִּ֤י עַם־קְשֵׁהֿ־עֹ֙רֶף֙ אַ֔תָּהֿ פֶּן־אֲכֶֿלְךָֿ֖ בַּדָּֽרֶךְֿ׃
[‏ד] וַיִּשְׁמַ֣ע הָעָ֗ם אֶתֿ־הַדָּבָֿ֥ר הָרָ֛ע הַזֶּ֖הֿ וַיִּתְֿאַבָּ֑לוּ וְלֹא־שָׁ֛תֿוּ אִ֥ישׁ עֶדְֿי֖וֹ עָלָֽיו׃
[‏ה] וַיֹּ֨אֿמֶר יְהֹוָ֜ה אֶל־מֹשֶׁ֗הֿ אֱמֹ֤ר אֶל־בְּנֵֽי־יִשְׂרָאֵל֙ אַתֶּ֣ם עַם־קְשֵׁהֿ־עֹ֔רֶףֿ רֶ֧גַֿע אֶחָ֛דֿ אֶֽעֱלֶ֥הֿ בְֿקִרְבְּךָֿ֖ וְכִֿלִּיתִֿ֑יךָֿ וְעַתָּ֗הֿ הוֹרֵ֤דֿ עֶדְֿיְךָ֙ מֵֽעָלֶ֔יךָֿ וְאֵֽדְֿעָ֖הֿ מָ֥הֿ אֶֽעֱשֶׂהֿ־לָּֽךְֿ׃
[‏ו] וַיִּֽתְֿנַצְּל֧וּ בְֿנֵֽי־יִשְׂרָאֵ֛ל אֶתֿ־עֶדְֿיָ֖ם מֵהַ֥ר חוֹרֵֽבֿ׃
[‏ז] וּמֹשֶׁה֩ יִקַּ֨ח אֶתֿ־הָאֹ֜הֶל וְנָֽטָהֿ־ל֣וֹ׀ מִח֣וּץ ‍ֽלַמַּֽחֲנֶ֗הֿ הַרְחֵק֙ מִן־‍ֽהַמַּֽחֲנֶ֔הֿ וְקָ֥רָא ל֖וֹ אֹ֣הֶל מוֹעֵ֑דֿ וְהָיָה֙ כָּל־מְבַֿקֵּ֣שׁ יְהֹוָ֔ה יֵצֵא֙ אֶל־אֹ֣הֶל מוֹעֵ֔דֿ אֲשֶׁ֖ר מִח֥וּץ ‍ֽלַמַּֽחֲנֶֽהֿ׃
[‏ח] וְהָיָ֗הֿ כְּצֵ֤אֿתֿ מֹשֶׁה֙ אֶל־הָאֹ֔הֶל יָק֙וּמוּ֙ כָּל־הָעָ֔ם וְנִ֨צְּב֔וּ אִ֖ישׁ פֶּ֣תַֿח אָֽהֳל֑וֹ וְהִבִּ֙יטוּ֙ אַֽחֲרֵ֣י מֹשֶׁ֔הֿ עַדֿ־בֹּא֖וֹ הָאֹֽהֱלָהֿ׃
[‏ט] וְהָיָ֗הֿ כְּבֹֿ֤א מֹשֶׁה֙ הָאֹ֔הֱלָהֿ יֵרֵד֙ עַמּ֣וּדֿ הֶֽעָנָ֔ן וְעָמַ֖דֿ פֶּ֣תַֿח הָאֹ֑הֶל וְדִֿבֶּ֖ר עִם־מֹשֶֽׁהֿ׃
[‏י] וְרָאָ֤הֿ כָֿל־הָעָם֙ אֶתֿ־עַמּ֣וּדֿ הֶֽעָנָ֔ן עֹמֵ֖דֿ פֶּ֣תַֿח הָאֹ֑הֶל וְקָ֤ם כָּל־הָעָם֙ וְהִֽשְׁתַּֽחֲו֔וּ אִ֖ישׁ פֶּ֥תַֿח אָֽהֳלֽוֹ׃
[‏יא] וְדִֿבֶּ֨ר יְהֹוָ֤ה אֶל־מֹשֶׁה֙ פָּנִ֣ים אֶל־פָּנִ֔ים כַּֽאֲשֶׁ֛ר יְדַֿבֵּ֥ר אִ֖ישׁ אֶל־רֵעֵ֑הוּ וְשָׁב֙ אֶל־‍ֽהַמַּֽחֲנֶ֔הֿ וּמְשָׁ֨רְת֜וֹ יְהוֹשֻׁ֤עַ בִּן־נוּן֙ נַ֔עַר לֹ֥א יָמִ֖ישׁ מִתּ֥וֹךְֿ הָאֹֽהֶל׃פ
[שלישי] [‏יב] וַיֹּ֨אֿמֶר מֹשֶׁ֜הֿ אֶל־יְהֹוָ֗ה רְ֠אֵהֿ אַתָּ֞הֿ אֹמֵ֤ר אֵלַי֙ הַ֚עַל אֶתֿ־הָעָ֣ם הַזֶּ֔הֿ וְאַתָּה֙ לֹ֣א הֽוֹדַֿעְתַּ֔נִי אֵ֥תֿ אֲשֶׁר־תִּשְׁלַ֖ח עִמִּ֑י וְאַתָּ֤הֿ אָמַ֙רְתָּ֙ יְדַֿעְתִּ֣יךָֿ בְֿשֵׁ֔ם וְגַֿם־מָצָ֥אֿתָֿ חֵ֖ן בְּעֵינָֽי׃
[‏יג] וְעַתָּ֡הֿ אִם־נָא֩ מָצָ֨אֿתִֿי חֵ֜ן בְּעֵינֶ֗יךָֿ הֽוֹדִֿעֵ֤נִי נָא֙ אֶתֿ־דְּרָכֶ֔ךָֿ וְאֵדָֿ֣עֲךָ֔ לְמַ֥עַן אֶמְצָא־חֵ֖ן בְּעֵינֶ֑יךָֿ וּרְאֵ֕הֿ כִּ֥י עַמְּךָֿ֖ הַגּ֥וֹי הַזֶּֽהֿ׃
[‏יד] וַיֹּאֿמַ֑ר פָּנַ֥י יֵלֵ֖כֿוּ וַֽהֲנִחֹ֥תִֿי לָֽךְֿ׃
[‏טו] וַיֹּ֖אֿמֶר אֵלָ֑יו אִם־אֵ֤ין פָּנֶ֙יךָ֙ הֹֽלְכִ֔ים אַֽל־תַּֽעֲלֵ֖נוּ מִזֶּֽהֿ׃
[‏טז] וּבַֿמֶּ֣הֿ׀ יִוָּדַֿ֣ע אֵפ֗וֹא כִּֽי־מָצָ֨אֿתִֿי חֵ֤ן בְּעֵינֶ֙יךָ֙ אֲנִ֣י וְעַמֶּ֔ךָֿ הֲל֖וֹא בְּלֶכְֿתְּךָֿ֣ עִמָּ֑נוּ וְנִפְֿלִ֙ינוּ֙ אֲנִ֣י וְעַמְּךָ֔ מִכָּ֨ל־הָעָ֔ם אֲשֶׁ֖ר עַל־פְּנֵ֥י הָֽאֲדָֿמָֽהֿ׃פ
[רביעי] [‏יז] וַיֹּ֤אֿמֶר יְהֹוָה֙ אֶל־מֹשֶׁ֔הֿ גַּ֣ם אֶתֿ־הַדָּבָֿ֥ר הַזֶּ֛הֿ אֲשֶׁ֥ר דִּבַּ֖רְתָּ אֶֽעֱשֶׂ֑הֿ כִּֽי־מָצָ֤אֿתָֿ חֵן֙ בְּעֵינַ֔י וָֽאֵדָֽֿעֲךָֿ֖ בְּשֵֽׁם׃
[‏יח] וַיֹּאֿמַ֑ר הַרְאֵ֥נִי נָ֖א אֶתֿ־כְּבֹֿדֶֽֿךָֿ׃
[‏יט] וַיֹּ֗אֿמֶר אֲנִ֨י אַֽעֲבִֿ֤יר כָּל־טוּבִֿי֙ עַל־פָּנֶ֔יךָֿ וְקָרָ֧אֿתִֿי בְֿשֵׁ֛ם יְהֹוָ֖ה לְפָֿנֶ֑יךָֿ וְחַנֹּתִֿי֙ אֶתֿ־אֲשֶׁ֣ר אָחֹ֔ן וְרִֽחַמְתִּ֖י אֶתֿ־אֲשֶׁ֥ר אֲרַחֵֽם׃
[‏כ] וַיֹּ֕אֿמֶר לֹ֥א תֿוּכַֿ֖ל לִרְאֹ֣תֿ אֶתֿ־פָּנָ֑י כִּ֛י לֹֽא־יִרְאַ֥נִי הָֽאָדָֿ֖ם וָחָֽי׃
[‏כא] וַיֹּ֣אֿמֶר יְהֹוָ֔ה הִנֵּ֥הֿ מָק֖וֹם אִתִּ֑י וְנִצַּבְֿתָּ֖ עַל־הַצּֽוּר׃
[‏כב] וְהָיָה֙ בַּֽעֲבֹֿ֣ר כְּבֹֿדִ֔י וְשַׂמְתִּ֖יךָֿ בְּנִקְרַ֣תֿ הַצּ֑וּר וְשַׂכֹּתִֿ֥י כַֿפִּ֛י עָלֶ֖יךָֿ עַדֿ־עָבְֿרִֽי׃
[‏כג] וַֽהֲסִֽרֹתִֿי֙ אֶתֿ־כַּפִּ֔י וְרָאִ֖יתָֿ אֶתֿ־אֲחֹרָ֑י וּפָֿנַ֖י לֹ֥א יֵֽרָאֽוּ׃פ

פרק לד
[חמישי] [‏א] וַיֹּ֤אֿמֶר יְהֹוָה֙ אֶל־מֹשֶׁ֔הֿ פְּסָל־לְךָֿ֛ שְׁנֵֽי־לֻחֹ֥תֿ אֲבָֿנִ֖ים כָּרִֽאֿשֹׁנִ֑ים וְכָֽֿתַֿבְֿתִּי֙ עַל־הַלֻּחֹ֔תֿ אֶ֨תֿ־הַדְּבָֿרִ֔ים אֲשֶׁ֥ר הָי֛וּ עַל־הַלֻּחֹ֥תֿ הָרִֽאֿשֹׁנִ֖ים אֲשֶׁ֥ר שִׁבַּֽרְתָּ׃
[‏ב] וֶֽהְיֵ֥הֿ נָכֿ֖וֹן לַבֹּ֑קֶר וְעָלִ֤יתָֿ בַֿבֹּ֙קֶר֙ אֶל־הַ֣ר סִינַ֔י וְנִצַּבְֿתָּ֥ לִ֛י שָׁ֖ם עַל־רֹ֥אֿשׁ הָהָֽר׃
[‏ג] וְאִישׁ֙ לֹא־יַֽעֲלֶ֣הֿ עִמָּ֔ךְֿ וְגַֿם־אִ֥ישׁ אַל־יֵרָ֖א בְּכָֿל־הָהָ֑ר גַּם־הַצֹּ֤אֿן וְהַבָּקָר֙ אַל־יִרְע֔וּ אֶל־מ֖וּל הָהָ֥ר הַהֽוּא׃
[‏ד] וַיִּפְֿסֹ֡ל שְׁנֵֽי־לֻחֹ֨תֿ אֲבָֿנִ֜ים כָּרִֽאֿשֹׁנִ֗ים וַיַּשְׁכֵּ֨ם מֹשֶׁ֤הֿ בַֿבֹּ֙קֶר֙ וַיַּ֙עַל֙ אֶל־הַ֣ר סִינַ֔י כַּֽאֲשֶׁ֛ר צִוָּ֥הֿ יְהֹוָ֖ה אֹתֿ֑וֹ וַיִּקַּ֣ח בְּיָד֔וֹ שְׁנֵ֖י לֻחֹ֥תֿ אֲבָֿנִֽים׃
[‏ה] וַיֵּ֤רֶדֿ יְהֹוָה֙ בֶּֽעָנָ֔ן וַיִּתְֿיַצֵּ֥בֿ עִמּ֖וֹ שָׁ֑ם וַיִּקְרָ֥א בְֿשֵׁ֖ם יְהֹוָֽה׃
[‏ו] וַיַּֽעֲבֹ֨ר יְהֹוָ֥ה׀ עַל־פָּנָיו֘ וַיִּקְרָא֒ יְהֹוָ֣ה׀ יְהֹוָ֔ה אֵ֥ל רַח֖וּם וְחַנּ֑וּן אֶ֥רֶךְֿ אַפַּ֖יִם וְרַבֿ־חֶ֥סֶדֿ וֶֽאֱמֶֽתֿ׃
[‏ז] נֹצֵ֥ר חֶ֙סֶד֙ לָֽאֲלָפִ֔ים נֹשֵׂ֥א עָוֹ֛ן וָפֶֿ֖שַׁע וְחַטָּאָ֑הֿ וְנַקֵּה֙ לֹ֣א יְנַקֶּ֔הֿ פֹּקֵ֣דֿ׀ עֲוֹ֣ן אָב֗וֹתֿ עַל־בָּנִים֙ וְעַל־בְּנֵ֣י בָֿנִ֔ים עַל־שִׁלֵּשִׁ֖ים וְעַל־רִבֵּעִֽים׃
[‏ח] וַיְמַהֵ֖ר מֹשֶׁ֑הֿ וַיִּקֹּ֥דֿ אַ֖רְצָהֿ וַיִּשְׁתָּֽחוּ׃
[‏ט] וַיֹּ֡אֿמֶר אִם־נָא֩ מָצָ֨אֿתִֿי חֵ֤ן בְּעֵינֶ֙יךָ֙ אֲדֹֿנָ֔י יֵֽלֶךְֿ־נָ֥א אֲדֹֿנָ֖י בְּקִרְבֵּ֑נוּ כִּ֤י עַם־קְשֵׁהֿ־עֹ֙רֶף֙ ה֔וּא וְסָֽלַחְתָּ֛ לַֽעֲוֹנֵ֥נוּ וּלְחַטָּאֿתֵֿ֖נוּ וּנְחַלְתָּֽנוּ׃
[ששי] [‏י] וַיֹּ֗אֿמֶר הִנֵּ֣הֿ אָֽנֹכִֿי֘ כֹּרֵ֣תֿ בְּרִית֒ נֶ֤גֶֿדֿ כָּֽל־עַמְּךָ֙ אֶֽעֱשֶׂ֣הֿ נִפְֿלָאֹ֔תֿ אֲשֶׁ֛ר לֹֽא־נִבְֿרְא֥וּ בְֿכָֿל־הָאָ֖רֶץ וּבְֿכָֿל־הַגּוֹיִ֑ם וְרָאָ֣הֿ כָֿל־הָ֠עָם אֲשֶׁר־אַתָּ֨הֿ בְֿקִרְבּ֜וֹ אֶתֿ־מַֽעֲשֵׂ֤הֿ יְהֹוָה֙ כִּֽי־נוֹרָ֣א ה֔וּא אֲשֶׁ֥ר אֲנִ֖י עֹשֶׂ֥הֿ עִמָּֽךְֿ׃
[‏יא] שְׁמָ֨ר־לְךָ֔ אֵ֛תֿ אֲשֶׁ֥ר אָֽנֹכִֿ֖י מְצַוְּךָֿ֣ הַיּ֑וֹם הִנְנִ֧י גֹֿרֵ֣שׁ מִפָּנֶ֗יךָֿ אֶתֿ־הָֽאֱמֹרִי֙ וְהַֽכְּנַֽעֲנִ֔י וְהַֽחִתִּי֙ וְהַפְּרִזִּ֔י וְהַֽחִוִּ֖י וְהַיְבֿוּסִֽי׃
[‏יב] הִשָּׁ֣מֶר לְךָ֗ פֶּן־תִּכְֿרֹ֤תֿ בְּרִית֙ לְיוֹשֵׁ֣בֿ הָאָ֔רֶץ אֲשֶׁ֥ר אַתָּ֖הֿ בָּ֣א עָלֶ֑יהָ פֶּן־יִֽהְיֶ֥הֿ לְמוֹקֵ֖שׁ בְּקִרְבֶּֽךָֿ׃
[‏יג] כִּ֤י אֶתֿ־מִזְבְּחֹתָֿם֙ תִּתֹּצ֔וּן וְאֶתֿ־מַצֵּֽבֹֿתָֿ֖ם תְּשַׁבֵּר֑וּן וְאֶתֿ־אֲשֵׁרָ֖יו תִּכְֿרֹתֽֿוּן׃
[‏יד] כִּ֛י לֹ֥א תִֽֿשְׁתַּֽחֲוֶ֖הֿ לְאֵ֣ל אַחֵ֑ר כִּ֤י יְהֹוָה֙ קַנָּ֣א שְׁמ֔וֹ אֵ֥ל קַנָּ֖א הֽוּא׃
[‏טו] פֶּן־תִּכְֿרֹ֥תֿ בְּרִ֖יתֿ לְיוֹשֵׁ֣בֿ הָאָ֑רֶץ וְזָנ֣וּ׀ אַֽחֲרֵ֣י אֱלֹֽהֵיהֶ֗ם וְזָֽבְֿחוּ֙ לֵאֿלֹ֣הֵיהֶ֔ם וְקָרָ֣א לְךָ֔ וְאָֽכַֿלְתָּ֖ מִזִּבְֿחֽוֹ׃
[‏טז] וְלָֽקַחְתָּ֥ מִבְּנֹתָֿ֖יו לְבָֿנֶ֑יךָֿ וְזָנ֣וּ בְֿנֹתָ֗יו אַֽחֲרֵי֙ אֱלֹ֣הֵיהֶ֔ן וְהִזְנוּ֙ אֶתֿ־בָּנֶ֔יךָֿ אַֽחֲרֵ֖י אֱלֹֽהֵיהֶֽן׃
[‏יז] אֱלֹהֵ֥י מַסֵּכָֿ֖הֿ לֹ֥א תַֽֿעֲשֶׂהֿ־לָּֽךְֿ׃
[‏יח] אֶתֿ־חַ֣גֿ הַמַּצּוֹת֘ תִּשְׁמֹר֒ שִׁבְֿעַ֨תֿ יָמִ֜ים תֹּאֿכַֿ֤ל מַצּוֹת֙ אֲשֶׁ֣ר צִוִּיתִ֔ךָֿ לְמוֹעֵ֖דֿ חֹ֣דֶֿשׁ הָֽאָבִֿ֑יבֿ כִּ֚י בְּחֹ֣דֶֿשׁ הָֽאָבִ֔יבֿ יָצָ֖אֿתָֿ מִמִּצְרָֽיִם׃
[‏יט] כָּל־פֶּ֥טֶר רֶ֖חֶם לִ֑י וְכָֽֿל־מִקְנְךָ֙ תִּזָּכָ֔ר פֶּ֖טֶר שׁ֥וֹר וָשֶֽׂהֿ׃
[‏כ] וּפֶֿ֤טֶר חֲמוֹר֙ תִּפְֿדֶּ֣הֿ בְֿשֶׂ֔הֿ וְאִם־לֹ֥א תִֿפְֿדֶּ֖הֿ וַֽעֲרַפְֿתּ֑וֹ כֹּ֣ל בְּכֿ֤וֹר בָּנֶ֙יךָ֙ תִּפְֿדֶּ֔הֿ וְלֹא־יֵֽרָא֥וּ פָֿנַ֖י רֵיקָֽם׃
[‏כא] שֵׁ֤שֶׁתֿ יָמִים֙ תַּֽעֲבֹ֔דֿ וּבַֿיּ֥וֹם הַשְּׁבִֿיעִ֖י תִּשְׁבֹּ֑תֿ בֶּֽחָרִ֥ישׁ וּבַֿקָּצִ֖יר תִּשְׁבֹּֽתֿ׃
[‏כב] וְחַ֤גֿ שָֽׁבֻֿעֹת֙ תַּֽעֲשֶׂ֣הֿ לְךָ֔ בִּכּוּרֵ֖י קְצִ֣יר חִטִּ֑ים וְחַג֙ הָֽאָסִ֔יףֿ תְּקוּפַֿ֖תֿ הַשָּׁנָֽהֿ׃
[‏כג] שָׁלֹ֥שׁ פְּעָמִ֖ים בַּשָּׁנָ֑הֿ יֵֽרָאֶה֙ כָּל־זְכֿ֣וּרְךָ֔ אֶתֿ־פְּנֵ֛י הָֽאָדֹֿ֥ן׀ יְהֹוָ֖ה אֱלֹהֵ֥י יִשְׂרָאֵֽל׃
[‏כד] כִּֽי־אוֹרִ֤ישׁ גּוֹיִם֙ מִפָּנֶ֔יךָֿ וְהִרְחַבְֿתִּ֖י אֶתֿ־גְּבֿוּלֶ֑ךָֿ וְלֹֽא־יַחְמֹ֥דֿ אִישׁ֙ אֶֽתֿ־אַרְצְךָ֔ בַּֽעֲלֹֽתְֿךָ֗ לֵֽרָאוֹת֙ אֶתֿ־פְּנֵי֙ יְהֹוָ֣ה אֱלֹהֶ֔יךָֿ שָׁלֹ֥שׁ פְּעָמִ֖ים בַּשָּׁנָֽהֿ׃
[‏כה] לֹֽא־תִֿשְׁחַ֥ט עַל־חָמֵ֖ץ דַּם־זִבְֿחִ֑י וְלֹֽא־יָלִ֣ין לַבֹּ֔קֶר זֶ֖בַֿח חַ֥גֿ הַפָּֽסַח׃
[‏כו] רֵאֿשִׁ֗יתֿ בִּכּוּרֵי֙ אַדְֿמָ֣תְֿךָ֔ תָּבִ֕יא בֵּ֖יתֿ יְהֹוָ֣ה אֱלֹהֶ֑יךָֿ לֹֽא־תְֿבַֿשֵּׁ֥ל גְּדִֿ֖י בַּֽחֲלֵ֥בֿ אִמּֽוֹ׃פ
[שביעי] [‏כז] וַיֹּ֤אֿמֶר יְהֹוָה֙ אֶל־מֹשֶׁ֔הֿ כְּתָֿבֿ־לְךָֿ֖ אֶתֿ־הַדְּבָֿרִ֣ים הָאֵ֑לֶּהֿ כִּ֞י עַל־פִּ֣י׀ הַדְּבָֿרִ֣ים הָאֵ֗לֶּהֿ כָּרַ֧תִּי אִתְּךָֿ֛ בְּרִ֖יתֿ וְאֶתֿ־יִשְׂרָאֵֽל׃
[‏כח] וַֽיְהִי־שָׁ֣ם עִם־יְהֹוָ֗ה אַרְבָּעִ֥ים יוֹם֙ וְאַרְבָּעִ֣ים לַ֔יְלָהֿ לֶ֚חֶם לֹ֣א אָכַ֔ל וּמַ֖יִם לֹ֣א שָׁתָֿ֑הֿ וַיִּכְֿתֹּ֣בֿ עַל־הַלֻּחֹ֗תֿ אֵ֚תֿ דִּבְֿרֵ֣י הַבְּרִ֔יתֿ עֲשֶׂ֖רֶתֿ הַדְּבָֿרִֽים׃
[‏כט] וַיְהִ֗י בְּרֶ֤דֶֿתֿ מֹשֶׁה֙ מֵהַ֣ר סִינַ֔י וּשְׁנֵ֨י לֻחֹ֤תֿ הָֽעֵדֻֿת֙ בְּיַדֿ־מֹשֶׁ֔הֿ בְּרִדְֿתּ֖וֹ מִן־הָהָ֑ר וּמֹשֶׁ֣הֿ לֹֽא־יָדַ֗ע כִּ֥י קָרַ֛ן ע֥וֹר פָּנָ֖יו בְּדַֿבְּר֥וֹ אִתּֽוֹ׃
[‏ל] וַיַּ֨רְא אַֽהֲרֹ֜ן וְכָֿל־בְּנֵ֤י יִשְׂרָאֵל֙ אֶתֿ־מֹשֶׁ֔הֿ וְהִנֵּ֥הֿ קָרַ֖ן ע֣וֹר פָּנָ֑יו וַיִּֽירְא֖וּ מִגֶּ֥שֶׁתֿ אֵלָֽיו׃
[‏לא] וַיִּקְרָ֤א אֲלֵהֶם֙ מֹשֶׁ֔הֿ וַיָּשֻׁ֧בֿוּ אֵלָ֛יו אַֽהֲרֹ֥ן וְכָֿל־הַנְּשִׂאִ֖ים בָּֽעֵדָֿ֑הֿ וַיְדַֿבֵּ֥ר מֹשֶׁ֖הֿ אֲלֵהֶֽם׃
[‏לב] וְאַֽחֲרֵי־כֵֿ֥ן נִגְּשׁ֖וּ כָּל־בְּנֵ֣י יִשְׂרָאֵ֑ל וַיְצַוֵּ֕ם אֵת֩ כָּל־אֲשֶׁ֨ר דִּבֶּ֧ר יְהֹוָ֛ה אִתּ֖וֹ בְּהַ֥ר סִינָֽי׃
[מפטיר] [‏לג] וַיְכַֿ֣ל מֹשֶׁ֔הֿ מִדַּבֵּ֖ר אִתָּ֑ם וַיִּתֵּ֥ן עַל־פָּנָ֖יו מַסְוֶֽהֿ׃
[‏לד] וּבְֿבֹ֨א מֹשֶׁ֜הֿ לִפְֿנֵ֤י יְהֹוָה֙ לְדַֿבֵּ֣ר אִתּ֔וֹ יָסִ֥יר אֶתֿ־הַמַּסְוֶ֖הֿ עַדֿ־צֵאֿתֿ֑וֹ וְיָצָ֗א וְדִֿבֶּר֙ אֶל־בְּנֵ֣י יִשְׂרָאֵ֔ל אֵ֖תֿ אֲשֶׁ֥ר יְצֻוֶּֽהֿ׃
[‏לה] וְרָא֤וּ בְֿנֵֽי־יִשְׂרָאֵל֙ אֶתֿ־פְּנֵ֣י מֹשֶׁ֔הֿ כִּ֣י קָרַ֔ן ע֖וֹר פְּנֵ֣י מֹשֶׁ֑הֿ וְהֵשִׁ֨יבֿ מֹשֶׁ֤הֿ אֶתֿ־הַמַּסְוֶה֙ עַל־פָּנָ֔יו עַדֿ־בֹּא֖וֹ לְדַֿבֵּ֥ר אִתּֽוֹ׃ס

פרק לה
‏{פרשת ויקהל}[‏א] וַיַּקְהֵ֣ל מֹשֶׁ֗הֿ אֶֽתֿ־כָּל־עֲדַֿ֛תֿ בְּנֵ֥י יִשְׂרָאֵ֖ל וַיֹּ֣אֿמֶר אֲלֵהֶ֑ם אֵ֚לֶּהֿ הַדְּבָֿרִ֔ים אֲשֶׁר־צִוָּ֥הֿ יְהֹוָ֖ה לַֽעֲשֹׂ֥תֿ אֹתָֽֿם׃
[‏ב] שֵׁ֣שֶׁתֿ יָמִים֘ תֵּֽעָשֶׂ֣הֿ מְלָאֿכָֿה֒ וּבַֿיּ֣וֹם הַשְּׁבִֿיעִ֗י יִֽהְיֶ֨הֿ לָכֶֿ֥ם קֹ֛דֶֿשׁ שַׁבַּ֥תֿ שַׁבָּתֿ֖וֹן לַֽיהֹוָ֑ה כָּל־הָֽעֹשֶׂ֥הֿ בֿ֛וֹ מְלָאֿכָֿ֖הֿ יוּמָֽתֿ׃
[‏ג] לֹֽא־תְֿבַֽֿעֲר֣וּ אֵ֔שׁ בְּכֹֿ֖ל מֹֽשְׁבֹֽֿתֵֿיכֶֿ֑ם בְּי֖וֹם הַשַּׁבָּֽתֿ׃פ
[‏ד] וַיֹּ֣אֿמֶר מֹשֶׁ֔הֿ אֶל־כָּל־עֲדַֿ֥תֿ בְּנֵֽי־יִשְׂרָאֵ֖ל לֵאֿמֹ֑ר זֶ֣הֿ הַדָּבָ֔ר אֲשֶׁר־צִוָּ֥הֿ יְהֹוָ֖ה לֵאֿמֹֽר׃
[‏ה] קְח֨וּ מֵֽאִתְּכֶֿ֤ם תְּרוּמָה֙ לַֽיהֹוָ֔ה כֹּ֚ל נְדִֿ֣יבֿ לִבּ֔וֹ יְבִֿיאֶ֕הָ אֵ֖תֿ תְּרוּמַ֣תֿ יְהֹוָ֑ה זָהָ֥בֿ וָכֶֿ֖סֶףֿ וּנְחֹֽשֶׁתֿ׃
[‏ו] וּתְֿכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֥שׁ וְעִזִּֽים׃
[‏ז] וְעֹרֹ֨תֿ אֵילִ֧ם מְאָדָּמִ֛ים וְעֹרֹ֥תֿ תְּחָשִׁ֖ים וַֽעֲצֵ֥י שִׁטִּֽים׃
[‏ח] וְשֶׁ֖מֶן לַמָּא֑וֹר וּבְֿשָׂמִים֙ לְשֶׁ֣מֶן הַמִּשְׁחָ֔הֿ וְלִקְטֹ֖רֶתֿ הַסַּמִּֽים׃
[‏ט] וְאַ֨בְֿנֵי־שֹׁ֔הַם וְאַבְֿנֵ֖י מִלֻּאִ֑ים לָֽאֵפֿ֖וֹדֿ וְלַחֹֽשֶׁן׃
[‏י] וְכָֿל־חֲכַֿם־לֵ֖בֿ בָּכֶֿ֑ם יָבֹֿ֣אוּ וְיַֽעֲשׂ֔וּ אֵ֛תֿ כָּל־אֲשֶׁ֥ר צִוָּ֖הֿ יְהֹוָֽה׃
[‏יא] אֶתֿ־הַ֨מִּשְׁכָּ֔ן אֶֽתֿ־אָֽהֳל֖וֹ וְאֶתֿ־מִכְֿסֵ֑הוּ אֶתֿ־קְרָסָיו֙ וְאֶתֿ־קְרָשָׁ֔יו אֶתֿ־בריח֕ו אֶתֿ־עַמֻּדָֿ֖יו וְאֶתֿ־אֲדָֿנָֽיו׃
[‏יב] אֶתֿ־הָֽאָרֹ֥ן וְאֶתֿ־בַּדָּ֖יו אֶתֿ־הַכַּפֹּ֑רֶתֿ וְאֵ֖תֿ פָּרֹ֥כֶֿתֿ הַמָּסָֽךְֿ׃
[‏יג] אֶתֿ־הַשֻּׁלְחָ֥ן וְאֶתֿ־בַּדָּ֖יו וְאֶתֿ־כָּל־כֵּלָ֑יו וְאֵ֖תֿ לֶ֥חֶם הַפָּנִֽים׃
[‏יד] וְאֶתֿ־מְנֹרַ֧תֿ הַמָּא֛וֹר וְאֶתֿ־כֵּלֶ֖יהָ וְאֶתֿ־נֵֽרֹתֶֿ֑יהָ וְאֵ֖תֿ שֶׁ֥מֶן הַמָּאֽוֹר׃
[‏טו] וְאֶתֿ־מִזְבַּ֤ח הַקְּטֹ֙רֶת֙ וְאֶתֿ־בַּדָּ֔יו וְאֵת֙ שֶׁ֣מֶן הַמִּשְׁחָ֔הֿ וְאֵ֖תֿ קְטֹ֣רֶתֿ הַסַּמִּ֑ים וְאֶתֿ־מָסַ֥ךְֿ הַפֶּ֖תַֿח לְפֶֿ֥תַֿח הַמִּשְׁכָּֽן׃
[‏טז] אֵ֣תֿ׀ מִזְבַּ֣ח הָֽעֹלָ֗הֿ וְאֶתֿ־מִכְֿבַּ֤ר הַנְּחֹ֙שֶׁת֙ אֲשֶׁר־ל֔וֹ אֶתֿ־בַּדָּ֖יו וְאֶתֿ־כָּל־כֵּלָ֑יו אֶתֿ־הַכִּיֹּ֖ר וְאֶתֿ־כַּנּֽוֹ׃
[‏יז] אֵ֚תֿ קַלְעֵ֣י הֶֽחָצֵ֔ר אֶתֿ־עַמֻּדָֿ֖יו וְאֶתֿ־אֲדָֿנֶ֑יהָ וְאֵ֕תֿ מָסַ֖ךְֿ שַׁ֥עַר הֶֽחָצֵֽר׃
[‏יח] אֶתֿ־יִתְֿדֹֿ֧תֿ הַמִּשְׁכָּ֛ן וְאֶתֿ־יִתְֿדֹֿ֥תֿ הֶֽחָצֵ֖ר וְאֶתֿ־מֵֽיתְֿרֵיהֶֽם׃
[‏יט] אֶתֿ־בִּגְֿדֵֿ֥י הַשְּׂרָ֖דֿ לְשָׁרֵ֣תֿ בַּקֹּ֑דֶֿשׁ אֶתֿ־בִּגְֿדֵֿ֤י הַקֹּ֙דֶֿשׁ֙ לְאַֽהֲרֹ֣ן הַכֹּהֵ֔ן וְאֶתֿ־בִּגְֿדֵֿ֥י בָֿנָ֖יו לְכַֿהֵֽן׃
[‏כ] וַיֵּֽצְא֛וּ כָּל־עֲדַֿ֥תֿ בְּנֵֽי־יִשְׂרָאֵ֖ל מִלִּפְֿנֵ֥י מֹשֶֽׁהֿ׃
[שני] [‏כא] וַיָּבֹ֕אוּ כָּל־אִ֖ישׁ אֲשֶׁר־נְשָׂא֣וֹ לִבּ֑וֹ וְכֹ֡ל אֲשֶׁר֩ נָֽדְֿבָ֨הֿ רוּח֜וֹ אֹת֗וֹ הֵ֠בִֿיאוּ אֶתֿ־תְּרוּמַ֨תֿ יְהֹוָ֜ה לִמְלֶ֨אֿכֶֿתֿ אֹ֤הֶל מוֹעֵד֙ וּלְכָֿל־עֲבֹֿ֣דָֿת֔וֹ וּלְבִֿגְֿדֵֿ֖י הַקֹּֽדֶֿשׁ׃
[‏כב] וַיָּבֹֿ֥אוּ הָֽאֲנָשִׁ֖ים עַל־הַנָּשִׁ֑ים כֹּ֣ל׀ נְדִֿ֣יבֿ לֵ֗בֿ הֵ֠בִֿיאוּ חָ֣ח וָנֶ֜זֶם וְטַבַּ֤עַתֿ וְכֿוּמָז֙ כָּל־כְּלִ֣י זָהָ֔בֿ וְכָֿל־אִ֕ישׁ אֲשֶׁ֥ר הֵנִ֛יףֿ תְּנוּפַֿ֥תֿ זָהָ֖בֿ לַֽיהֹוָֽה׃
[‏כג] וְכָֿל־אִ֞ישׁ אֲשֶׁר־נִמְצָ֣א אִתּ֗וֹ תְּכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֣שׁ וְעִזִּ֑ים וְעֹרֹ֨תֿ אֵילִ֧ם מְאָדָּמִ֛ים וְעֹרֹ֥תֿ תְּחָשִׁ֖ים הֵבִֽֿיאוּ׃
[‏כד] כָּל־מֵרִ֗ים תְּר֤וּמַתֿ כֶּ֙סֶף֙ וּנְחֹ֔שֶׁתֿ הֵבִ֕יאוּ אֵ֖תֿ תְּרוּמַ֣תֿ יְהֹוָ֑ה וְכֹ֡ל אֲשֶׁר֩ נִמְצָ֨א אִתּ֜וֹ עֲצֵ֥י שִׁטִּ֛ים לְכָֿל־מְלֶ֥אֿכֶֿתֿ הָֽעֲבֹֿדָֿ֖הֿ הֵבִֽֿיאוּ׃
[‏כה] וְכָֿל־אִשָּׁ֥הֿ חַכְֿמַתֿ־לֵ֖בֿ בְּיָדֶֿ֣יהָ טָו֑וּ וַיָּבִֿ֣יאוּ מַטְוֶ֗הֿ אֶֽתֿ־הַתְּכֵ֙לֶת֙ וְאֶתֿ־הָ֣אַרְגָּמָ֔ן אֶתֿ־תּוֹלַ֥עַתֿ הַשָּׁנִ֖י וְאֶתֿ־הַשֵּֽׁשׁ׃
[‏כו] וְכָֿל־הַ֨נָּשִׁ֔ים אֲשֶׁ֨ר נָשָׂ֥א לִבָּ֛ן אֹתָֿ֖נָהֿ בְּחָכְֿמָ֑הֿ טָו֖וּ אֶתֿ־הָֽעִזִּֽים׃
[‏כז] וְהַנְּשִׂאִ֣ם הֵבִ֔יאוּ אֵ֚תֿ אַבְֿנֵ֣י הַשֹּׁ֔הַם וְאֵ֖תֿ אַבְֿנֵ֣י הַמִּלֻּאִ֑ים לָֽאֵפֿ֖וֹדֿ וְלַחֹֽשֶׁן׃
[‏כח] וְאֶתֿ־הַבֹּ֖שֶׂם וְאֶתֿ־הַשָּׁ֑מֶן לְמָא֕וֹר וּלְשֶׁ֙מֶן֙ הַמִּשְׁחָ֔הֿ וְלִקְטֹ֖רֶתֿ הַסַּמִּֽים׃
[‏כט] כָּל־אִ֣ישׁ וְאִשָּׁ֗הֿ אֲשֶׁ֨ר נָדַֿ֣בֿ לִבָּם֘ אֹתָֿם֒ לְהָבִֿיא֙ לְכָֿל־הַמְּלָאֿכָ֔הֿ אֲשֶׁ֨ר צִוָּ֧הֿ יְהֹוָ֛ה לַֽעֲשׂ֖וֹתֿ בְּיַדֿ־מֹשֶׁ֑הֿ הֵבִֿ֧יאוּ בְֿנֵֽי־יִשְׂרָאֵ֛ל נְדָֿבָֿ֖הֿ לַֽיהֹוָֽה׃פ
[שלישי] [‏ל] וַיֹּ֤אֿמֶר מֹשֶׁה֙ אֶל־בְּנֵ֣י יִשְׂרָאֵ֔ל רְא֛וּ קָרָ֥א יְהֹוָ֖ה בְּשֵׁ֑ם בְּצַלְאֵ֛ל בֶּן־אוּרִ֥י בֶֿן־ח֖וּר לְמַטֵּ֥הֿ יְהוּדָֽֿהֿ׃
[‏לא] וַיְמַלֵּ֥א אֹתֿ֖וֹ ר֣וּחַ אֱלֹהִ֑ים בְּחָכְֿמָ֛הֿ בִּתְֿבֿוּנָ֥הֿ וּבְֿדַֿ֖עַתֿ וּבְֿכָֿל־מְלָאֿכָֽֿהֿ׃
[‏לב] וְלַחְשֹׁ֖בֿ מַֽחֲשָׁבֹֿ֑תֿ לַֽעֲשֹׂ֛תֿ בַּזָּהָ֥בֿ וּבַֿכֶּ֖סֶףֿ וּבַֿנְּחֹֽשֶׁתֿ׃
[‏לג] וּבַֽֿחֲרֹ֥שֶׁתֿ אֶ֛בֶֿן לְמַלּ֖אֺתֿ וּבַֽֿחֲרֹ֣שֶׁתֿ עֵ֑ץ לַֽעֲשׂ֖וֹתֿ בְּכָֿל־מְלֶ֥אֿכֶֿתֿ מַֽחֲשָֽׁבֶֿתֿ׃
[‏לד] וּלְהוֹרֹ֖תֿ נָתַֿ֣ן בְּלִבּ֑וֹ ה֕וּא וְאָֽהֳלִיאָ֥בֿ בֶּן־אֲחִֽיסָמָ֖ךְֿ לְמַטֵּהֿ־דָֽֿן׃
[‏לה] מִלֵּ֨א אֹתָ֜ם חָכְֿמַתֿ־לֵ֗בֿ לַֽעֲשׂוֹת֘ כָּל־מְלֶ֣אֿכֶֿתֿ חָרָ֣שׁ׀ וְחֹשֵׁב֒ וְרֹקֵ֞ם בַּתְּכֵֿ֣לֶתֿ וּבָֽֿאַרְגָּמָ֗ן בְּתֿוֹלַ֧עַתֿ הַשָּׁנִ֛י וּבַֿשֵּׁ֖שׁ וְאֹרֵ֑גֿ עֹשֵׂי֙ כָּל־מְלָאֿכָ֔הֿ וְחֹֽשְׁבֵֿ֖י מַֽחֲשָׁבֹֽֿתֿ׃

פרק לו
[‏א] וְעָשָׂה֩ בְֿצַלְאֵ֨ל וְאָֽהֳלִיאָ֜בֿ וְכֹֿ֣ל׀ אִ֣ישׁ חֲכַֿם־לֵ֗בֿ אֲשֶׁר֩ נָתַ֨ן יְהֹוָ֜ה חָכְֿמָ֤הֿ וּתְֿבֿוּנָה֙ בָּהֵ֔מָּהֿ לָדַֿ֣עַתֿ לַֽעֲשֹׂ֔תֿ אֶֽתֿ־כָּל־מְלֶ֖אֿכֶֿתֿ עֲבֹֿדַֿ֣תֿ הַקֹּ֑דֶֿשׁ לְכֹֿ֥ל אֲשֶׁר־צִוָּ֖הֿ יְהֹוָֽה׃
[‏ב] וַיִּקְרָ֣א מֹשֶׁ֗הֿ אֶל־בְּצַלְאֵל֘ וְאֶל־אָֽהֳלִיאָב֒ וְאֶל֙ כָּל־אִ֣ישׁ חֲכַֿם־לֵ֔בֿ אֲשֶׁ֨ר נָתַֿ֧ן יְהֹוָ֛ה חָכְֿמָ֖הֿ בְּלִבּ֑וֹ כֹּ֚ל אֲשֶׁ֣ר נְשָׂא֣וֹ לִבּ֔וֹ לְקָרְבָֿ֥הֿ אֶל־הַמְּלָאֿכָֿ֖הֿ לַֽעֲשֹׂ֥תֿ אֹתָֽֿהּ׃
[‏ג] וַיִּקְח֞וּ מִלִּפְֿנֵ֣י מֹשֶׁ֗הֿ אֵ֤תֿ כָּל־הַתְּרוּמָה֙ אֲשֶׁ֨ר הֵבִ֜יאוּ בְּנֵ֣י יִשְׂרָאֵ֗ל לִמְלֶ֛אֿכֶֿתֿ עֲבֹֿדַֿ֥תֿ הַקֹּ֖דֶֿשׁ לַֽעֲשֹׂ֣תֿ אֹתָֿ֑הּ וְ֠הֵם הֵבִ֨יאוּ אֵלָ֥יו ע֛וֹדֿ נְדָֿבָֿ֖הֿ בַּבֹּ֥קֶר בַּבֹּֽקֶר׃
[‏ד] וַיָּבֹ֙אוּ֙ כָּל־הַ֣חֲכָֿמִ֔ים הָֽעֹשִׂ֕ים אֵ֖תֿ כָּל־מְלֶ֣אֿכֶֿתֿ הַקֹּ֑דֶֿשׁ אִֽישׁ־אִ֥ישׁ מִמְּלַאֿכְֿתּ֖וֹ אֲשֶׁר־הֵ֥מָּהֿ עֹשִֽׂים׃
[‏ה] וַיֹּֽאֿמְרוּ֙ אֶל־מֹשֶׁ֣הֿ לֵּאֿמֹ֔ר מַרְבִּ֥ים הָעָ֖ם לְהָבִֿ֑יא מִדֵּ֤י הָֽעֲבֹֿדָֿה֙ לַמְּלָאֿכָ֔הֿ אֲשֶׁר־צִוָּ֥הֿ יְהֹוָ֖ה לַֽעֲשֹׂ֥תֿ אֹתָֽֿהּ׃
[‏ו] וַיְצַ֣ו מֹשֶׁ֗הֿ וַיַּֽעֲבִ֨ירוּ ק֥וֹל ‍ֽבַּמַּֽחֲנֶה֘ לֵאֿמֹר֒ אִ֣ישׁ וְאִשָּׁ֗הֿ אַל־יַֽעֲשׂוּ־ע֛וֹדֿ מְלָאֿכָֿ֖הֿ לִתְֿרוּמַ֣תֿ הַקֹּ֑דֶֿשׁ וַיִּכָּלֵ֥א הָעָ֖ם מֵֽהָבִֽֿיא׃
[‏ז] וְהַמְּלָאֿכָ֗הֿ הָֽיְתָֿ֥הֿ דַֿיָּ֛ם לְכָֿל־הַמְּלָאֿכָֿ֖הֿ לַֽעֲשׂ֣וֹתֿ אֹתָֿ֑הּ וְהוֹתֵֽֿר׃ס
[רביעי] [‏ח] וַיַּֽעֲשׂ֨וּ כָֿל־חֲכַֿם־לֵ֜בֿ בְּעֹשֵׂ֧י הַמְּלָאֿכָֿ֛הֿ אֶתֿ־הַמִּשְׁכָּ֖ן עֶ֣שֶׂר יְרִיעֹ֑תֿ שֵׁ֣שׁ מָשְׁזָ֗ר וּתְֿכֵֿ֤לֶתֿ וְאַרְגָּמָן֙ וְתֿוֹלַ֣עַתֿ שָׁנִ֔י כְּרֻבִֿ֛ים מַֽעֲשֵׂ֥הֿ חֹשֵׁ֖בֿ עָשָׂ֥הֿ אֹתָֽֿם׃
[‏ט] אֹ֜רֶךְֿ הַיְרִיעָ֣הֿ הָֽאַחַ֗תֿ שְׁמֹנֶ֤הֿ וְעֶשְׂרִים֙ בָּֽאַמָּ֔הֿ וְרֹ֙חַב֙ אַרְבַּ֣ע בָּֽאַמָּ֔הֿ הַיְרִיעָ֖הֿ הָֽאֶחָ֑תֿ מִדָּ֥הֿ אַחַ֖תֿ לְכָֿל־הַיְרִיעֹֽתֿ׃
[‏י] וַיְחַבֵּר֙ אֶתֿ־חֲמֵ֣שׁ הַיְרִיעֹ֔תֿ אַחַ֖תֿ אֶל־אֶחָ֑תֿ וְחָמֵ֤שׁ יְרִיעֹת֙ חִבַּ֔ר אַחַ֖תֿ אֶל־אֶחָֽתֿ׃
[‏יא] וַיַּ֜עַשׂ לֻֽלְאֹ֣תֿ תְּכֵ֗לֶתֿ עַ֣ל שְׂפַֿ֤תֿ הַיְרִיעָה֙ הָֽאֶחָ֔תֿ מִקָּצָ֖הֿ בַּמַּחְבָּ֑רֶתֿ כֵּ֤ן עָשָׂה֙ בִּשְׂפַֿ֣תֿ הַיְרִיעָ֔הֿ הַקִּ֣יצוֹנָ֔הֿ בַּמַּחְבֶּ֖רֶתֿ הַשֵּׁנִֽיתֿ׃
[‏יב] חֲמִשִּׁ֣ים לֻֽלָאֹ֗תֿ עָשָׂה֘ בַּיְרִיעָ֣הֿ הָֽאֶחָת֒ וַֽחֲמִשִּׁ֣ים לֻֽלָאֹ֗תֿ עָשָׂה֙ בִּקְצֵ֣הֿ הַיְרִיעָ֔הֿ אֲשֶׁ֖ר בַּמַּחְבֶּ֣רֶתֿ הַשֵּׁנִ֑יתֿ מַקְבִּילֹת֙ הַלֻּ֣לָאֹ֔תֿ אַחַ֖תֿ אֶל־אֶחָֽתֿ׃
[‏יג] וַיַּ֕עַשׂ חֲמִשִּׁ֖ים קַרְסֵ֣י זָהָ֑בֿ וַיְחַבֵּ֨ר אֶתֿ־הַיְרִיעֹ֜תֿ אַחַ֤תֿ אֶל־אַחַת֙ בַּקְּרָסִ֔ים וַֽיְהִ֥י הַמִּשְׁכָּ֖ן אֶחָֽדֿ׃פ
[‏יד] וַיַּ֙עַשׂ֙ יְרִיעֹ֣תֿ עִזִּ֔ים לְאֹ֖הֶל עַל־הַמִּשְׁכָּ֑ן עַשְׁתֵּֽי־עֶשְׂרֵ֥הֿ יְרִיעֹ֖תֿ עָשָׂ֥הֿ אֹתָֽֿם׃
[‏טו] אֹ֜רֶךְֿ הַיְרִיעָ֣הֿ הָֽאַחַ֗תֿ שְׁלֹשִׁים֙ בָּֽאַמָּ֔הֿ וְאַרְבַּ֣ע אַמּ֔וֹתֿ רֹ֖חַבֿ הַיְרִיעָ֣הֿ הָֽאֶחָ֑תֿ מִדָּ֣הֿ אַחַ֔תֿ לְעַשְׁתֵּ֥י עֶשְׂרֵ֖הֿ יְרִיעֹֽתֿ׃
[‏טז] וַיְחַבֵּ֛ר אֶתֿ־חֲמֵ֥שׁ הַיְרִיעֹ֖תֿ לְבָֿ֑דֿ וְאֶתֿ־שֵׁ֥שׁ הַיְרִיעֹ֖תֿ לְבָֽֿדֿ׃
[‏יז] וַיַּ֜עַשׂ לֻֽלָאֹ֣תֿ חֲמִשִּׁ֗ים עַ֚ל שְׂפַֿ֣תֿ הַיְרִיעָ֔הֿ הַקִּֽיצֹנָ֖הֿ בַּמַּחְבָּ֑רֶתֿ וַֽחֲמִשִּׁ֣ים לֻֽלָאֹ֗תֿ עָשָׂה֙ עַל־שְׂפַֿ֣תֿ הַיְרִיעָ֔הֿ הַֽחֹבֶֿ֖רֶתֿ הַשֵּׁנִֽיתֿ׃
[‏יח] וַיַּ֛עַשׂ קַרְסֵ֥י נְחֹ֖שֶׁתֿ חֲמִשִּׁ֑ים לְחַבֵּ֥ר אֶתֿ־הָאֹ֖הֶל לִֽהְיֹ֥תֿ אֶחָֽדֿ׃
[‏יט] וַיַּ֤עַשׂ מִכְֿסֶה֙ לָאֹ֔הֶל עֹרֹ֥תֿ אֵילִ֖ם מְאָדָּמִ֑ים וּמִכְֿסֵ֛הֿ עֹרֹ֥תֿ תְּחָשִׁ֖ים מִלְמָֽעְלָהֿ׃ס
[חמישי] [‏כ] וַיַּ֥עַשׂ אֶתֿ־הַקְּרָשִׁ֖ים לַמִּשְׁכָּ֑ן עֲצֵ֥י שִׁטִּ֖ים עֹֽמְדִֽֿים׃
[‏כא] עֶ֥שֶׂר אַמֹּ֖תֿ אֹ֣רֶךְֿ הַקָּ֑רֶשׁ וְאַמָּה֙ וַֽחֲצִ֣י הָֽאַמָּ֔הֿ רֹ֖חַבֿ הַקֶּ֥רֶשׁ הָֽאֶחָֽדֿ׃
[‏כב] שְׁתֵּ֣י יָדֹ֗תֿ לַקֶּ֙רֶשׁ֙ הָֽאֶחָ֔דֿ מְשֻׁ֨לָּבֹ֔תֿ אַחַ֖תֿ אֶל־אֶחָ֑תֿ כֵּ֣ן עָשָׂ֔הֿ לְכֹֿ֖ל קַרְשֵׁ֥י הַמִּשְׁכָּֽן׃
[‏כג] וַיַּ֥עַשׂ אֶתֿ־הַקְּרָשִׁ֖ים לַמִּשְׁכָּ֑ן עֶשְׂרִ֣ים קְרָשִׁ֔ים לִפְֿאַ֖תֿ נֶ֥גֶֿבֿ תֵּימָֽנָהֿ׃
[‏כד] וְאַרְבָּעִים֙ אַדְֿנֵי־כֶ֔סֶףֿ עָשָׂ֕הֿ תַּ֖חַתֿ עֶשְׂרִ֣ים הַקְּרָשִׁ֑ים שְׁנֵ֨י אֲדָֿנִ֜ים תַּֽחַתֿ־הַקֶּ֤רֶשׁ הָֽאֶחָד֙ לִשְׁתֵּ֣י יְדֹֿתָ֔יו וּשְׁנֵ֧י אֲדָֿנִ֛ים תַּֽחַתֿ־הַקֶּ֥רֶשׁ הָֽאֶחָ֖דֿ לִשְׁתֵּ֥י יְדֹֿתָֽֿיו׃
[‏כה] וּלְצֶ֧לַע הַמִּשְׁכָּ֛ן הַשֵּׁנִ֖יתֿ לִפְֿאַ֣תֿ צָפֿ֑וֹן עָשָׂ֖הֿ עֶשְׂרִ֥ים קְרָשִֽׁים׃
[‏כו] וְאַרְבָּעִ֥ים אַדְֿנֵיהֶ֖ם כָּ֑סֶףֿ שְׁנֵ֣י אֲדָֿנִ֗ים תַּ֚חַתֿ הַקֶּ֣רֶשׁ הָֽאֶחָ֔דֿ וּשְׁנֵ֣י אֲדָֿנִ֔ים תַּ֖חַתֿ הַקֶּ֥רֶשׁ הָֽאֶחָֽדֿ׃
[‏כז] וּֽלְיַרְכְּתֵֿ֥י הַמִּשְׁכָּ֖ן יָ֑מָּהֿ עָשָׂ֖הֿ שִׁשָּׁ֥הֿ קְרָשִֽׁים׃
[‏כח] וּשְׁנֵ֤י קְרָשִׁים֙ עָשָׂ֔הֿ לִמְקֻצְעֹ֖תֿ הַמִּשְׁכָּ֑ן בַּיַּרְכָֿתָֽֿיִם׃
[‏כט] וְהָי֣וּ תֽֿוֹאֲמִם֘ מִלְּמַטָּה֒ וְיַחְדָּ֗ו יִֽהְי֤וּ תַֿמִּים֙ אֶל־רֹאֿשׁ֔וֹ אֶל־הַטַּבַּ֖עַתֿ הָֽאֶחָ֑תֿ כֵּ֚ן עָשָׂ֣הֿ לִשְׁנֵיהֶ֔ם לִשְׁנֵ֖י הַמִּקְצֹעֹֽתֿ׃
[‏ל] וְהָיוּ֙ שְׁמֹנָ֣הֿ קְרָשִׁ֔ים וְאַדְֿנֵיהֶ֣ם כֶּ֔סֶףֿ שִׁשָּׁ֥הֿ עָשָׂ֖ר אֲדָֿנִ֑ים שְׁנֵ֤י אֲדָֿנִים֙ שְׁנֵ֣י אֲדָֿנִ֔ים תַּ֖חַתֿ הַקֶּ֥רֶשׁ הָֽאֶחָֽדֿ׃
[‏לא] וַיַּ֥עַשׂ בְּרִיחֵ֖י עֲצֵ֣י שִׁטִּ֑ים חֲמִשָּׁ֕הֿ לְקַרְשֵׁ֥י צֶֽלַע־הַמִּשְׁכָּ֖ן הָֽאֶחָֽתֿ׃
[‏לב] וַֽחֲמִשָּׁ֣הֿ בְֿרִיחִ֔ם לְקַרְשֵׁ֥י צֶֽלַע־הַמִּשְׁכָּ֖ן הַשֵּׁנִ֑יתֿ וַֽחֲמִשָּׁ֤הֿ בְֿרִיחִם֙ לְקַרְשֵׁ֣י הַמִּשְׁכָּ֔ן לַיַּרְכָֿתַֿ֖יִם יָֽמָּהֿ׃
[‏לג] וַיַּ֖עַשׂ אֶתֿ־הַבְּרִ֣יחַ הַתִּיכֹֿ֑ן לִבְֿרֹ֙חַ֙ בְּתֿ֣וֹךְֿ הַקְּרָשִׁ֔ים מִן־הַקָּצֶ֖הֿ אֶל־הַקָּצֶֽהֿ׃
[‏לד] וְֽאֶתֿ־הַקְּרָשִׁ֞ים צִפָּ֣הֿ זָהָ֗בֿ וְאֶתֿ־טַבְּעֹתָֿם֙ עָשָׂ֣הֿ זָהָ֔בֿ בָּתִּ֖ים לַבְּרִיחִ֑ם וַיְצַ֥ףֿ אֶתֿ־הַבְּרִיחִ֖ם זָהָֽבֿ׃
[‏לה] וַיַּ֙עַשׂ֙ אֶתֿ־הַפָּרֹ֔כֶֿתֿ תְּכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֣שׁ מָשְׁזָ֑ר מַֽעֲשֵׂ֥הֿ חֹשֵׁ֛בֿ עָשָׂ֥הֿ אֹתָֿ֖הּ כְּרֻבִֽֿים׃
[‏לו] וַיַּ֣עַשׂ לָ֗הּ אַרְבָּעָה֙ עַמּוּדֵֿ֣י שִׁטִּ֔ים וַיְצַפֵּ֣ם זָהָ֔בֿ וָֽוֵיהֶ֖ם זָהָ֑בֿ וַיִּצֹ֣ק לָהֶ֔ם אַרְבָּעָ֖הֿ אַדְֿנֵי־כָֽֿסֶףֿ׃
[‏לז] וַיַּ֤עַשׂ מָסָךְ֙ לְפֶֿ֣תַֿח הָאֹ֔הֶל תְּכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֣שׁ מָשְׁזָ֑ר מַֽעֲשֵׂ֖הֿ רֹקֵֽם׃
[‏לח] וְאֶתֿ־עַמּוּדָֿ֤יו חֲמִשָּׁה֙ וְאֶתֿ־וָ֣וֵיהֶ֔ם וְצִפָּ֧הֿ רָֽאֿשֵׁיהֶ֛ם וַֽחֲשֻֽׁקֵיהֶ֖ם זָהָ֑בֿ וְאַדְֿנֵיהֶ֥ם חֲמִשָּׁ֖הֿ נְחֹֽשֶׁתֿ׃פ

פרק לז
[‏א] וַיַּ֧עַשׂ בְּצַלְאֵ֛ל אֶתֿ־הָֽאָרֹ֖ן עֲצֵ֣י שִׁטִּ֑ים אַמָּתַ֨יִם וָחֵ֜צִי אָרְכּ֗וֹ וְאַמָּ֤הֿ וָחֵ֙צִי֙ רָחְבּ֔וֹ וְאַמָּ֥הֿ וָחֵ֖צִי קֹֽמָתֽֿוֹ׃
[‏ב] וַיְצַפֵּ֛הוּ זָהָ֥בֿ טָה֖וֹר מִבַּ֣יִתֿ וּמִח֑וּץ וַיַּ֥עַשׂ ל֛וֹ זֵ֥ר זָהָ֖בֿ סָבִֽֿיבֿ׃
[‏ג] וַיִּצֹ֣ק ל֗וֹ אַרְבַּע֙ טַבְּעֹ֣תֿ זָהָ֔בֿ עַ֖ל אַרְבַּ֣ע פַּֽעֲמֹתָֿ֑יו וּשְׁתֵּ֣י טַבָּעֹ֗תֿ עַל־צַלְעוֹ֙ הָֽאֶחָ֔תֿ וּשְׁתֵּי֙ טַבָּע֔וֹתֿ עַל־צַלְע֖וֹ הַשֵּׁנִֽיתֿ׃
[‏ד] וַיַּ֥עַשׂ בַּדֵּ֖י עֲצֵ֣י שִׁטִּ֑ים וַיְצַ֥ףֿ אֹתָֿ֖ם זָהָֽבֿ׃
[‏ה] וַיָּבֵֿ֤א אֶתֿ־הַבַּדִּים֙ בַּטַּבָּעֹ֔תֿ עַ֖ל צַלְעֹ֣תֿ הָֽאָרֹ֑ן לָשֵׂ֖אֿתֿ אֶתֿ־הָֽאָרֹֽן׃
[‏ו] וַיַּ֥עַשׂ כַּפֹּ֖רֶתֿ זָהָ֣בֿ טָה֑וֹר אַמָּתַֿ֤יִם וָחֵ֙צִי֙ אָרְכָּ֔הּ וְאַמָּ֥הֿ וָחֵ֖צִי רָחְבָּֽהּ׃
[‏ז] וַיַּ֛עַשׂ שְׁנֵ֥י כְֿרֻבִֿ֖ים זָהָ֑בֿ מִקְשָׁה֙ עָשָׂ֣הֿ אֹתָ֔ם מִשְּׁנֵ֖י קְצ֥וֹתֿ הַכַּפֹּֽרֶתֿ׃
[‏ח] כְּרֽוּבֿ־אֶחָ֤דֿ מִקָּצָה֙ מִזֶּ֔הֿ וּכְֿרֽוּבֿ־אֶחָ֥דֿ מִקָּצָ֖הֿ מִזֶּ֑הֿ מִן־הַכַּפֹּ֛רֶתֿ עָשָׂ֥הֿ אֶתֿ־הַכְּרֻבִֿ֖ים מִשְּׁנֵ֥י //כתיב// קצוותֽו // קרי// קְצוֹתָֽיו׃
[‏ט] וַיִּֽהְי֣וּ הַכְּרֻבִֿים֩ פֹּֽרְשֵׂ֨י כְֿנָפַ֜יִם לְמַ֗עְלָהֿ סֹֽכְֿכִֿ֤ים בְּכַֿנְפֵֿיהֶם֙ עַל־הַכַּפֹּ֔רֶתֿ וּפְֿנֵיהֶ֖ם אִ֣ישׁ אֶל־אָחִ֑יו אֶ֨ל־הַכַּפֹּ֔רֶתֿ הָי֖וּ פְּנֵ֥י הַכְּרֻבִֽֿים׃פ
[‏י] וַיַּ֥עַשׂ אֶתֿ־הַשֻּׁלְחָ֖ן עֲצֵ֣י שִׁטִּ֑ים אַמָּתַֿ֤יִם אָרְכּוֹ֙ וְאַמָּ֣הֿ רָחְבּ֔וֹ וְאַמָּ֥הֿ וָחֵ֖צִי קֹֽמָתֽֿוֹ׃
[‏יא] וַיְצַ֥ףֿ אֹתֿ֖וֹ זָהָ֣בֿ טָה֑וֹר וַיַּ֥עַשׂ ל֛וֹ זֵ֥ר זָהָ֖בֿ סָבִֽֿיבֿ׃
[‏יב] וַיַּ֨עַשׂ ל֥וֹ מִסְגֶּ֛רֶתֿ טֹ֖פַֿח סָבִֿ֑יבֿ וַיַּ֧עַשׂ זֵֽר־זָהָ֛בֿ לְמִסְגַּרְתּ֖וֹ סָבִֽֿיבֿ׃
[‏יג] וַיִּצֹ֣ק ל֔וֹ אַרְבַּ֖ע טַבְּעֹ֣תֿ זָהָ֑בֿ וַיִּתֵּן֙ אֶתֿ־הַטַּבָּעֹ֔תֿ עַ֚ל אַרְבַּ֣ע הַפֵּאֹ֔תֿ אֲשֶׁ֖ר לְאַרְבַּ֥ע רַגְֿלָֽיו׃
[‏יד] לְעֻמַּת֙ הַמִּסְגֶּ֔רֶתֿ הָי֖וּ הַטַּבָּעֹ֑תֿ בָּתִּים֙ לַבַּדִּ֔ים לָשֵׂ֖אֿתֿ אֶתֿ־הַשֻּׁלְחָֽן׃
[‏טו] וַיַּ֤עַשׂ אֶתֿ־הַבַּדִּים֙ עֲצֵ֣י שִׁטִּ֔ים וַיְצַ֥ףֿ אֹתָֿ֖ם זָהָ֑בֿ לָשֵׂ֖אֿתֿ אֶתֿ־הַשֻּׁלְחָֽן׃
[‏טז] וַיַּ֜עַשׂ אֶֽתֿ־הַכֵּלִ֣ים׀ אֲשֶׁ֣ר עַל־הַשֻּׁלְחָ֗ן אֶתֿ־קְעָֽרֹתָֿ֤יו וְאֶתֿ־כַּפֹּתָֿיו֙ וְאֵת֙ מְנַקִּיֹּתָ֔יו וְאֶתֿ־הַקְּשָׂוֹ֔תֿ אֲשֶׁ֥ר יֻסַּ֖ךְֿ בָּהֵ֑ן זָהָ֖בֿ טָהֽוֹר׃פ
[ששי] [‏יז] וַיַּ֥עַשׂ אֶתֿ־הַמְּנֹרָ֖הֿ זָהָ֣בֿ טָה֑וֹר מִקְשָׁ֞הֿ עָשָׂ֤הֿ אֶתֿ־הַמְּנֹרָה֙ יְרֵכָֿ֣הּ וְקָנָ֔הּ גְּבִֿיעֶ֛יהָ כַּפְֿתֹּרֶ֥יהָ וּפְֿרָחֶ֖יהָ מִמֶּ֥נָּהֿ הָיֽוּ׃
[‏יח] וְשִׁשָּׁ֣הֿ קָנִ֔ים יֹֽצְאִ֖ים מִצִּדֶּ֑יהָ שְׁלֹשָׁ֣הֿ׀ קְנֵ֣י מְנֹרָ֗הֿ מִצִּדָּהּ֙ הָֽאֶחָ֔דֿ וּשְׁלֹשָׁה֙ קְנֵ֣י מְנֹרָ֔הֿ מִצִּדָּ֖הּ הַשֵּׁנִֽי׃
[‏יט] שְׁלֹשָׁ֣הֿ גְֿ֠בִֿעִים מְֽשֻׁקָּדִ֞ים בַּקָּנֶ֣הֿ הָֽאֶחָד֘ כַּפְֿתֹּ֣ר וָפֶֿרַח֒ וּשְׁלֹשָׁ֣הֿ גְֿבִֿעִ֗ים מְשֻׁקָּדִֿ֛ים בְּקָנֶ֥הֿ אֶחָ֖דֿ כַּפְֿתֹּ֣ר וָפָֿ֑רַח כֵּ֚ן לְשֵׁ֣שֶׁתֿ הַקָּנִ֔ים הַיֹּֽצְאִ֖ים מִן־הַמְּנֹרָֽהֿ׃
[‏כ] וּבַֿמְּנֹרָ֖הֿ אַרְבָּעָ֣הֿ גְֿבִֿעִ֑ים מְשֻׁ֨קָּדִ֔ים כַּפְֿתֹּרֶ֖יהָ וּפְֿרָחֶֽיהָ׃
[‏כא] וְכַֿפְֿתֹּ֡ר תַּחַת֩ שְׁנֵ֨י הַקָּנִ֜ים מִמֶּ֗נָּהֿ וְכַֿפְֿתֹּר֙ תַּ֣חַתֿ שְׁנֵ֤י הַקָּנִים֙ מִמֶּ֔נָּהֿ וְכַֿפְֿתֹּ֕ר תַּֽחַתֿ־שְׁנֵ֥י הַקָּנִ֖ים מִמֶּ֑נָּהֿ לְשֵׁ֙שֶׁת֙ הַקָּנִ֔ים הַיֹּֽצְאִ֖ים מִמֶּֽנָּהֿ׃
[‏כב] כַּפְֿתֹּֽרֵיהֶ֥ם וּקְנֹתָֿ֖ם מִמֶּ֣נָּהֿ הָי֑וּ כֻּלָּ֛הּ מִקְשָׁ֥הֿ אַחַ֖תֿ זָהָ֥בֿ טָהֽוֹר׃
[‏כג] וַיַּ֥עַשׂ אֶתֿ־נֵֽרֹתֶֿ֖יהָ שִׁבְֿעָ֑הֿ וּמַלְקָחֶ֥יהָ וּמַחְתֹּתֶֿ֖יהָ זָהָ֥בֿ טָהֽוֹר׃
[‏כד] כִּכָּ֛ר זָהָ֥בֿ טָה֖וֹר עָשָׂ֣הֿ אֹתָֿ֑הּ וְאֵ֖תֿ כָּל־כֵּלֶֽיהָ׃פ
[‏כה] וַיַּ֛עַשׂ אֶתֿ־מִזְבַּ֥ח הַקְּטֹ֖רֶתֿ עֲצֵ֣י שִׁטִּ֑ים אַמָּ֣הֿ אָרְכּוֹ֩ וְאַמָּ֨הֿ רָחְבּ֜וֹ רָב֗וּעַ וְאַמָּתַ֙יִם֙ קֹֽמָת֔וֹ מִמֶּ֖נּוּ הָי֥וּ קַרְנֹתָֽֿיו׃
[‏כו] וַיְצַ֨ףֿ אֹת֜וֹ זָהָ֣בֿ טָה֗וֹר אֶתֿ־גַּגּ֧וֹ וְאֶתֿ־קִֽירֹתָֿ֛יו סָבִֿ֖יבֿ וְאֶתֿ־קַרְנֹתָֿ֑יו וַיַּ֥עַשׂ ל֛וֹ זֵ֥ר זָהָ֖בֿ סָבִֽֿיבֿ׃
[‏כז] וּשְׁתֵּי֩ טַבְּעֹ֨תֿ זָהָ֜בֿ עָֽשָׂהֿ־ל֣וֹ׀ מִתַּ֣חַתֿ לְזֵר֗וֹ עַ֚ל שְׁתֵּ֣י צַלְעֹתָ֔יו עַ֖ל שְׁנֵ֣י צִדָּ֑יו לְבָֿתִּ֣ים לְבַֿדִּ֔ים לָשֵׂ֥אֿתֿ אֹתֿ֖וֹ בָּהֶֽם׃
[‏כח] וַיַּ֥עַשׂ אֶתֿ־הַבַּדִּ֖ים עֲצֵ֣י שִׁטִּ֑ים וַיְצַ֥ףֿ אֹתָֿ֖ם זָהָֽבֿ׃
[‏כט] וַיַּ֜עַשׂ אֶתֿ־שֶׁ֤מֶן הַמִּשְׁחָה֙ קֹ֔דֶֿשׁ וְאֶתֿ־קְטֹ֥רֶתֿ הַסַּמִּ֖ים טָה֑וֹר מַֽעֲשֵׂ֖הֿ רֹקֵֽחַ׃ס

פרק לח
[שביעי] [‏א] וַיַּ֛עַשׂ אֶתֿ־מִזְבַּ֥ח הָֽעֹלָ֖הֿ עֲצֵ֣י שִׁטִּ֑ים חָמֵשׁ֩ אַמּ֨וֹתֿ אָרְכּ֜וֹ וְחָמֵ֨שׁ אַמּ֤וֹתֿ רָחְבּוֹ֙ רָב֔וּעַ וְשָׁלֹ֥שׁ אַמּ֖וֹתֿ קֹֽמָתֽֿוֹ׃
[‏ב] וַיַּ֣עַשׂ קַרְנֹתָ֗יו עַ֚ל אַרְבַּ֣ע פִּנֹּתָ֔יו מִמֶּ֖נּוּ הָי֣וּ קַרְנֹתָֿ֑יו וַיְצַ֥ףֿ אֹתֿ֖וֹ נְחֹֽשֶׁתֿ׃
[‏ג] וַיַּ֜עַשׂ אֶֽתֿ־כָּל־כְּלֵ֣י הַמִּזְבֵּ֗חַ אֶתֿ־הַסִּירֹ֤תֿ וְאֶתֿ־הַיָּעִים֙ וְאֶתֿ־הַמִּזְרָקֹ֔תֿ אֶתֿ־הַמִּזְלָגֹֿ֖תֿ וְאֶתֿ־הַמַּחְתֹּ֑תֿ כָּל־כֵּלָ֖יו עָשָׂ֥הֿ נְחֹֽשֶׁתֿ׃
[‏ד] וַיַּ֤עַשׂ לַמִּזְבֵּ֙חַ֙ מִכְֿבָּ֔ר מַֽעֲשֵׂ֖הֿ רֶ֣שֶׁתֿ נְחֹ֑שֶׁתֿ תַּ֧חַתֿ כַּרְכֻּבּ֛וֹ מִלְּמַ֖טָּהֿ עַדֿ־חֶצְיֽוֹ׃
[‏ה] וַיִּצֹ֞ק אַרְבַּ֧ע טַבָּעֹ֛תֿ בְּאַרְבַּ֥ע הַקְּצָוֹ֖תֿ לְמִכְֿבַּ֣ר הַנְּחֹ֑שֶׁתֿ בָּתִּ֖ים לַבַּדִּֽים׃
[‏ו] וַיַּ֥עַשׂ אֶתֿ־הַבַּדִּ֖ים עֲצֵ֣י שִׁטִּ֑ים וַיְצַ֥ףֿ אֹתָֿ֖ם נְחֹֽשֶׁתֿ׃
[‏ז] וַיָּבֵ֨א אֶתֿ־הַבַּדִּ֜ים בַּטַּבָּעֹ֗תֿ עַ֚ל צַלְעֹ֣תֿ הַמִּזְבֵּ֔חַ לָשֵׂ֥אֿתֿ אֹתֿ֖וֹ בָּהֶ֑ם נְבֿ֥וּבֿ לֻחֹ֖תֿ עָשָׂ֥הֿ אֹתֽֿוֹ׃ס
[‏ח] וַיַּ֗עַשׂ אֵ֚תֿ הַכִּיּ֣וֹר נְחֹ֔שֶׁתֿ וְאֵ֖תֿ כַּנּ֣וֹ נְחֹ֑שֶׁתֿ בְּמַרְאֹת֙ הַצֹּ֣בְֿאֹ֔תֿ אֲשֶׁ֣ר צָֽבְֿא֔וּ פֶּ֖תַֿח אֹ֥הֶל מוֹעֵֽדֿ׃ס
[‏ט] וַיַּ֖עַשׂ אֶתֿ־הֶֽחָצֵ֑ר לִפְֿאַ֣תֿ׀ נֶ֣גֶֿבֿ תֵּימָ֗נָהֿ קַלְעֵ֤י הֶֽחָצֵר֙ שֵׁ֣שׁ מָשְׁזָ֔ר מֵאָ֖הֿ בָּֽאַמָּֽהֿ׃
[‏י] עַמּֽוּדֵֿיהֶ֣ם עֶשְׂרִ֔ים וְאַדְֿנֵיהֶ֥ם עֶשְׂרִ֖ים נְחֹ֑שֶׁתֿ וָוֵ֧י הָעַמּוּדִ֛ים וַֽחֲשֻֽׁקֵיהֶ֖ם כָּֽסֶףֿ׃
[‏יא] וְלִפְֿאַ֤תֿ צָפֿוֹן֙ מֵאָ֣הֿ בָֽֿאַמָּ֔הֿ עַמּֽוּדֵֿיהֶ֣ם עֶשְׂרִ֔ים וְאַדְֿנֵיהֶ֥ם עֶשְׂרִ֖ים נְחֹ֑שֶׁתֿ וָוֵ֧י הָֽעַמּוּדִֿ֛ים וַֽחֲשֻֽׁקֵיהֶ֖ם כָּֽסֶףֿ׃
[‏יב] וְלִפְֿאַתֿ־יָ֗ם קְלָעִים֙ חֲמִשִּׁ֣ים בָּֽאַמָּ֔הֿ עַמּֽוּדֵֿיהֶ֥ם עֲשָׂרָ֔הֿ וְאַדְֿנֵיהֶ֖ם עֲשָׂרָ֑הֿ וָוֵ֧י הָֽעַמֻּדִֿ֛ים וַֽחֲשֽׁוּקֵיהֶ֖ם כָּֽסֶףֿ׃
[‏יג] וְלִפְֿאַ֛תֿ קֵ֥דְֿמָהֿ מִזְרָ֖חָהֿ חֲמִשִּׁ֥ים אַמָּֽהֿ׃
[‏יד] קְלָעִ֛ים חֲמֵֽשׁ־עֶשְׂרֵ֥הֿ אַמָּ֖הֿ אֶל־הַכָּתֵֿ֑ףֿ עַמּֽוּדֵֿיהֶ֣ם שְׁלֹשָׁ֔הֿ וְאַדְֿנֵיהֶ֖ם שְׁלֹשָֽׁהֿ׃
[‏טו] וְלַכָּתֵֿ֣ףֿ הַשֵּׁנִ֗יתֿ מִזֶּ֤הֿ וּמִזֶּה֙ לְשַׁ֣עַר הֶֽחָצֵ֔ר קְלָעִ֕ים חֲמֵ֥שׁ עֶשְׂרֵ֖הֿ אַמָּ֑הֿ עַמֻּֽדֵֿיהֶ֣ם שְׁלֹשָׁ֔הֿ וְאַדְֿנֵיהֶ֖ם שְׁלֹשָֽׁהֿ׃
[‏טז] כָּל־קַלְעֵ֧י הֶֽחָצֵ֛ר סָבִֿ֖יבֿ שֵׁ֥שׁ מָשְׁזָֽר׃
[‏יז] וְהָֽאֲדָֿנִ֣ים לָֽעַמֻּדִֿים֘ נְחֹשֶׁת֒ וָוֵ֨י הָֽעַמּוּדִ֜ים וַֽחֲשֽׁוּקֵיהֶם֙ כֶּ֔סֶףֿ וְצִפּ֥וּי רָֽאֿשֵׁיהֶ֖ם כָּ֑סֶףֿ וְהֵם֙ מְחֻשָּׁקִ֣ים כֶּ֔סֶףֿ כֹּ֖ל עַמֻּדֵֿ֥י הֶֽחָצֵֽר׃
[מפטיר] [‏יח] וּמָסַ֞ךְֿ שַׁ֤עַר הֶֽחָצֵר֙ מַֽעֲשֵׂ֣הֿ רֹקֵ֔ם תְּכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֣שׁ מָשְׁזָ֑ר וְעֶשְׂרִ֤ים אַמָּה֙ אֹ֔רֶךְֿ וְקוֹמָ֤הֿ בְֿרֹ֙חַב֙ חָמֵ֣שׁ אַמּ֔וֹתֿ לְעֻמַּ֖תֿ קַלְעֵ֥י הֶֽחָצֵֽר׃
[‏יט] וְעַמֻּֽדֵֿיהֶם֙ אַרְבָּעָ֔הֿ וְאַדְֿנֵיהֶ֥ם אַרְבָּעָ֖הֿ נְחֹ֑שֶׁתֿ וָֽוֵיהֶ֣ם כֶּ֔סֶףֿ וְצִפּ֧וּי רָֽאֿשֵׁיהֶ֛ם וַֽחֲשֻֽׁקֵיהֶ֖ם כָּֽסֶףֿ׃
[‏כ] וְֽכָֿל־הַיְתֵֿדֹ֞תֿ לַמִּשְׁכָּ֧ן וְלֶֽחָצֵ֛ר סָבִֿ֖יבֿ נְחֹֽשֶׁתֿ׃ס
[‏כא] אֵ֣לֶּהֿ פְֿקוּדֵֿ֤י הַמִּשְׁכָּן֙ מִשְׁכַּ֣ן הָֽעֵדֻ֔תֿ אֲשֶׁ֥ר פֻּקַּ֖דֿ עַל־פִּ֣י מֹשֶׁ֑הֿ עֲבֹֿדַֿת֙ הַֽלְוִיִּ֔ם בְּיַד֙ אִֽיתָֿמָ֔ר בֶּֽן־אַֽהֲרֹ֖ן הַכֹּהֵֽן׃
[‏כב] וּבְֿצַלְאֵ֛ל בֶּן־אוּרִ֥י בֶֿן־ח֖וּר לְמַטֵּ֣הֿ יְהוּדָֿ֑הֿ עָשָׂ֕הֿ אֵ֛תֿ כָּל־אֲשֶׁר־צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏כג] וְאִתּ֗וֹ אָֽהֳלִיאָ֞בֿ בֶּן־אֲחִֽיסָמָ֛ךְֿ לְמַטֵּהֿ־דָֿ֖ן חָרָ֣שׁ וְחֹשֵׁ֑בֿ וְרֹקֵ֗ם בַּתְּכֵ֙לֶת֙ וּבָֿ֣אַרְגָּמָ֔ן וּבְֿתֿוֹלַ֥עַתֿ הַשָּׁנִ֖י וּבַֿשֵּֽׁשׁ׃ס
[‏כד] כָּל־הַזָּהָ֗בֿ הֶֽעָשׂוּי֙ לַמְּלָאֿכָ֔הֿ בְּכֹֿ֖ל מְלֶ֣אֿכֶֿתֿ הַקֹּ֑דֶֿשׁ וַיְהִ֣י׀ זְהַ֣בֿ הַתְּנוּפָ֗הֿ תֵּ֤שַׁע וְעֶשְׂרִים֙ כִּכָּ֔ר וּשְׁבַ֨ע מֵא֧וֹתֿ וּשְׁלֹשִׁ֛ים שֶׁ֖קֶל בְּשֶׁ֥קֶל הַקֹּֽדֶֿשׁ׃
[‏כה] וְכֶֿ֛סֶףֿ פְּקוּדֵֿ֥י הָֽעֵדָֿ֖הֿ מְאַ֣תֿ כִּכָּ֑ר וְאֶלֶף֩ וּשְׁבַ֨ע מֵא֜וֹתֿ וַֽחֲמִשָּׁ֧הֿ וְשִׁבְֿעִ֛ים שֶׁ֖קֶל בְּשֶׁ֥קֶל הַקֹּֽדֶֿשׁ׃
[‏כו] בֶּ֚קַע לַגֻּלְגֹּ֔לֶתֿ מַֽחֲצִ֥יתֿ הַשֶּׁ֖קֶל בְּשֶׁ֣קֶל הַקֹּ֑דֶֿשׁ לְכֹ֨ל הָֽעֹבֵ֜ר עַל־הַפְּקֻדִ֗ים מִבֶּ֨ן עֶשְׂרִ֤ים שָׁנָה֙ וָמַ֔עְלָהֿ לְשֵֽׁשׁ־מֵא֥וֹתֿ אֶ֙לֶף֙ וּשְׁלֹ֣שֶׁתֿ אֲלָפִ֔ים וַֽחֲמֵ֥שׁ מֵא֖וֹתֿ וַֽחֲמִשִּֽׁים׃
[‏כז] וַיְהִ֗י מְאַת֙ כִּכַּ֣ר הַכֶּ֔סֶףֿ לָצֶ֗קֶתֿ אֵ֚תֿ אַדְֿנֵ֣י הַקֹּ֔דֶֿשׁ וְאֵ֖תֿ אַדְֿנֵ֣י הַפָּרֹ֑כֶֿתֿ מְאַ֧תֿ אֲדָֿנִ֛ים לִמְאַ֥תֿ הַכִּכָּ֖ר כִּכָּ֥ר לָאָֽדֶֿן׃
[‏כח] וְאֶתֿ־הָאֶ֜לֶףֿ וּשְׁבַֿ֤ע הַמֵּאוֹת֙ וַֽחֲמִשָּׁ֣הֿ וְשִׁבְֿעִ֔ים עָשָׂ֥הֿ וָוִ֖ים לָֽעַמּוּדִֿ֑ים וְצִפָּ֥הֿ רָֽאֿשֵׁיהֶ֖ם וְחִשַּׁ֥ק אֹתָֽֿם׃
[‏כט] וּנְחֹ֥שֶׁתֿ הַתְּנוּפָֿ֖הֿ שִׁבְֿעִ֣ים כִּכָּ֑ר וְאַלְפַּ֥יִם וְאַרְבַּֽע־מֵא֖וֹתֿ שָֽׁקֶל׃
[‏ל] וַיַּ֣עַשׂ בָּ֗הּ אֶתֿ־אַדְֿנֵי֙ פֶּ֚תַֿח אֹ֣הֶל מוֹעֵ֔דֿ וְאֵת֙ מִזְבַּ֣ח הַנְּחֹ֔שֶׁתֿ וְאֶתֿ־מִכְֿבַּ֥ר הַנְּחֹ֖שֶׁתֿ אֲשֶׁר־ל֑וֹ וְאֵ֖תֿ כָּל־כְּלֵ֥י הַמִּזְבֵּֽחַ׃
[‏לא] וְאֶתֿ־אַדְֿנֵ֤י הֶֽחָצֵר֙ סָבִ֔יבֿ וְאֶתֿ־אַדְֿנֵ֖י שַׁ֣עַר הֶֽחָצֵ֑ר וְאֵ֨תֿ כָּל־יִתְֿדֹֿ֧תֿ הַמִּשְׁכָּ֛ן וְאֶתֿ־כָּל־יִתְֿדֹֿ֥תֿ הֶֽחָצֵ֖ר סָבִֽֿיבֿ׃

פרק לט
[‏א] וּמִן־הַתְּכֵֿ֤לֶתֿ וְהָֽאַרְגָּמָן֙ וְתֿוֹלַ֣עַתֿ הַשָּׁנִ֔י עָשׂ֥וּ בִֿגְֿדֵֽֿי־שְׂרָ֖דֿ לְשָׁרֵ֣תֿ בַּקֹּ֑דֶֿשׁ ‍ֽוַיַּֽעֲשׂ֞וּ אֶתֿ־בִּגְֿדֵֿ֤י הַקֹּ֙דֶֿשׁ֙ אֲשֶׁ֣ר לְאַֽהֲרֹ֔ן כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃פ
[שני] [‏ב] וַיַּ֖עַשׂ אֶתֿ־הָֽאֵפֹֿ֑דֿ זָהָ֗בֿ תְּכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֥שׁ מָשְׁזָֽר׃
[‏ג] ‍ֽוַיְרַקְּע֞וּ אֶתֿ־פַּחֵ֣י הַזָּהָב֘ וְקִצֵּ֣ץ פְּתִֿילִם֒ לַֽעֲשׂ֗וֹתֿ בְּתֿ֤וֹךְֿ הַתְּכֵ֙לֶת֙ וּבְֿתֿ֣וֹךְֿ הָֽאַרְגָּמָ֔ן וּבְֿתֿ֛וֹךְֿ תּוֹלַ֥עַתֿ הַשָּׁנִ֖י וּבְֿתֿ֣וֹךְֿ הַשֵּׁ֑שׁ מַֽעֲשֵׂ֖הֿ חֹשֵֽׁבֿ׃
[‏ד] כְּתֵֿפֹֿ֥תֿ עָֽשׂוּ־ל֖וֹ חֹֽבְֿרֹ֑תֿ עַל־שְׁנֵ֥י //כתיב// קצוות֖ו //קרי// קְצוֹתָ֖יו חֻבָּֽר׃
[‏ה] וְחֵ֨שֶׁבֿ אֲפֻֿדָּת֜וֹ אֲשֶׁ֣ר עָלָ֗יו מִמֶּ֣נּוּ הוּא֘ כְּמַֽעֲשֵׂהוּ֒ זָהָ֗בֿ תְּכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֣שׁ מָשְׁזָ֑ר כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[‏ו] ‍ֽוַיַּֽעֲשׂוּ֙ אֶתֿ־אַבְֿנֵ֣י הַשֹּׁ֔הַם מֻֽסַבֹּ֖תֿ מִשְׁבְּצֹ֣תֿ זָהָ֑בֿ מְפֻֿתָּחֹת֙ פִּתּוּחֵ֣י חוֹתָ֔ם עַל־שְׁמ֖וֹתֿ בְּנֵ֥י יִשְׂרָאֵֽל׃
[‏ז] וַיָּ֣שֶׂם אֹתָ֗ם עַ֚ל כִּתְֿפֹֿ֣תֿ הָֽאֵפֹ֔דֿ אַבְֿנֵ֥י זִכָּר֖וֹן לִבְֿנֵ֣י יִשְׂרָאֵ֑ל כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃פ
[‏ח] וַיַּ֧עַשׂ אֶתֿ־הַחֹ֛שֶׁן מַֽעֲשֵׂ֥הֿ חֹשֵׁ֖בֿ כְּמַֽעֲשֵׂ֣הֿ אֵפֹֿ֑דֿ זָהָ֗בֿ תְּכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י וְשֵׁ֥שׁ מָשְׁזָֽר׃
[‏ט] רָבֿ֧וּעַ הָיָ֛הֿ כָּפֿ֖וּל עָשׂ֣וּ אֶתֿ־הַחֹ֑שֶׁן זֶ֧רֶתֿ אָרְכּ֛וֹ וְזֶ֥רֶתֿ רָחְבּ֖וֹ כָּפֽֿוּל׃
[‏י] וַיְמַ֨לְאוּ־ב֔וֹ אַרְבָּעָ֖הֿ ט֣וּרֵי אָ֑בֶֿן ט֗וּר אֹ֤דֶֿם פִּטְדָֿה֙ וּבָֿרֶ֔קֶתֿ הַטּ֖וּר הָֽאֶחָֽדֿ׃
[‏יא] וְהַטּ֖וּר הַשֵּׁנִ֑י נֹ֥פֶֿךְֿ סַפִּ֖יר וְיַֽהֲלֹֽם׃
[‏יב] וְהַטּ֖וּר הַשְּׁלִישִׁ֑י לֶ֥שֶׁם שְׁבֿ֖וֹ וְאַחְלָֽמָהֿ׃
[‏יג] וְהַטּוּר֙ הָֽרְבִֿיעִ֔י תַּרְשִׁ֥ישׁ שֹׁ֖הַם וְיָֽשְׁפֶֿ֑הֿ מֽוּסַבֹּ֛תֿ מִשְׁבְּצֹ֥ת זָהָ֖בֿ בְּמִלֻּֽאֹתָֽֿם׃
[‏יד] וְ֠הָֽאֲבָֿנִים עַל־שְׁמֹ֨תֿ בְּנֵֽי־יִשְׂרָאֵ֥ל הֵ֛נָּהֿ שְׁתֵּ֥ים עֶשְׂרֵ֖הֿ עַל־שְׁמֹתָֿ֑ם פִּתּוּחֵ֤י חֹתָֿם֙ אִ֣ישׁ עַל־שְׁמ֔וֹ לִשְׁנֵ֥ים עָשָׂ֖ר שָֽׁבֶֿט׃
[‏טו] וַיַּֽעֲשׂ֧וּ עַל־הַחֹ֛שֶׁן שַׁרְשְׁרֹ֥תֿ גַּבְֿלֻ֖תֿ מַֽעֲשֵׂ֣הֿ עֲבֹֿ֑תֿ זָהָ֖בֿ טָהֽוֹר׃
[‏טז] ‍ֽוַיַּֽעֲשׂ֗וּ שְׁתֵּי֙ מִשְׁבְּצֹ֣תֿ זָהָ֔בֿ וּשְׁתֵּ֖י טַבְּעֹ֣תֿ זָהָ֑בֿ ‍ֽוַיִּתְּנ֗וּ אֶתֿ־שְׁתֵּי֙ הַטַּבָּעֹ֔תֿ עַל־שְׁנֵ֖י קְצ֥וֹתֿ הַחֹֽשֶׁן׃
[‏יז] ‍ֽוַיִּתְּנ֗וּ שְׁתֵּי֙ הָֽעֲבֹֿתֹֿ֣תֿ הַזָּהָ֔בֿ עַל־שְׁתֵּ֖י הַטַּבָּעֹ֑תֿ עַל־קְצ֖וֹתֿ הַחֹֽשֶׁן׃
[‏יח] וְאֵ֨תֿ שְׁתֵּ֤י קְצוֹת֙ שְׁתֵּ֣י הָֽעֲבֹֿתֹ֔תֿ נָֽתְֿנ֖וּ עַל־שְׁתֵּ֣י ‍ֽהַמִּשְׁבְּצֹ֑תֿ ‍ֽוַיִּתְּנֻ֛ם עַל־כִּתְֿפֹֿ֥תֿ הָֽאֵפֹֿ֖דֿ אֶל־מ֥וּל פָּנָֽיו׃
[‏יט] ‍ֽוַיַּֽעֲשׂ֗וּ שְׁתֵּי֙ טַבְּעֹ֣תֿ זָהָ֔בֿ וַיָּשִׂ֕ימוּ עַל־שְׁנֵ֖י קְצ֣וֹתֿ הַחֹ֑שֶׁן עַל־שְׂפָֿת֕וֹ אֲשֶׁ֛ר אֶל־עֵ֥בֶֿר הָֽאֵפֹֿ֖דֿ בָּֽיְתָֿהֿ׃
[‏כ] וַֽיַּֽעֲשׂוּ֘ שְׁתֵּ֣י טַבְּעֹ֣תֿ זָהָב֒ ‍ֽוַיִּתְּנֻ֡ם עַל־שְׁתֵּי֩ כִֿתְֿפֹ֨תֿ הָֽאֵפֹֿ֤דֿ מִלְּמַ֙טָּה֙ מִמּ֣וּל פָּנָ֔יו לְעֻמַּ֖תֿ מַחְבַּרְתּ֑וֹ מִמַּ֕עַל לְחֵ֖שֶׁבֿ הָֽאֵפֹֽֿדֿ׃
[‏כא] וַיִּרְכְּס֣וּ אֶתֿ־הַחֹ֡שֶׁן מטבעתו֩ אֶל־טַבְּעֹ֨תֿ הָֽאֵפֹ֜דֿ בִּפְֿתִֿ֣יל תְּכֵ֗לֶתֿ לִֽהְיֹת֙ עַל־חֵ֣שֶׁבֿ הָֽאֵפֹ֔דֿ וְלֹֽא־יִזַּ֣ח הַחֹ֔שֶׁן מֵעַ֖ל הָֽאֵפֹֿ֑דֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃פ
[שלישי] [‏כב] וַיַּ֛עַשׂ אֶתֿ־מְעִ֥יל הָֽאֵפֹֿ֖דֿ מַֽעֲשֵׂ֣הֿ אֹרֵ֑גֿ כְּלִ֖יל תְּכֵֽֿלֶתֿ׃
[‏כג] וּפִֽֿי־הַמְּעִ֥יל בְּתֿוֹכֿ֖וֹ כְּפִֿ֣י תַֿחְרָ֑א שָׂפָֿ֥הֿ לְפִֿ֛יו סָבִֿ֖יבֿ לֹ֥א יִקָּרֵֽעַ׃
[‏כד] ‍ֽוַיַּֽעֲשׂוּ֙ עַל־שׁוּלֵ֣י הַמְּעִ֔יל רִמּוֹנֵ֕י תְּכֵֿ֥לֶתֿ וְאַרְגָּמָ֖ן וְתֿוֹלַ֣עַתֿ שָׁנִ֑י מָשְׁזָֽר׃
[‏כה] וַיַּֽעֲשׂ֥וּ פַֽֿעֲמֹנֵ֖י זָהָ֣בֿ טָה֑וֹר וַיִּתְּנ֨וּ אֶתֿ־הַפַּֽעֲמֹנִ֜ים בְּתֿ֣וֹךְֿ הָֽרִמֹּנִ֗ים עַל־שׁוּלֵ֤י הַמְּעִיל֙ סָבִ֔יבֿ בְּתֿ֖וֹךְֿ הָֽרִמֹּנִֽים׃
[‏כו] פַּֽעֲמֹ֤ן וְרִמֹּן֙ פַּֽעֲמֹ֣ן וְרִמֹּ֔ן עַל־שׁוּלֵ֥י הַמְּעִ֖יל סָבִֿ֑יבֿ לְשָׁרֵ֕תֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[‏כז] ‍ֽוַיַּֽעֲשׂ֛וּ אֶתֿ־הַכָּתְֿנֹ֥תֿ שֵׁ֖שׁ מַֽעֲשֵׂ֣הֿ אֹרֵ֑גֿ לְאַֽהֲרֹ֖ן וּלְבָֿנָֽיו׃
[‏כח] וְאֵת֙ הַמִּצְנֶ֣פֶֿתֿ שֵׁ֔שׁ וְאֶתֿ־פַּֽאֲרֵ֥י הַמִּגְֿבָּעֹ֖תֿ שֵׁ֑שׁ וְאֶתֿ־מִכְֿנְסֵ֥י הַבָּ֖דֿ שֵׁ֥שׁ מָשְׁזָֽר׃
[‏כט] וְֽאֶתֿ־הָֽאַבְֿנֵ֞ט שֵׁ֣שׁ מָשְׁזָ֗ר וּתְֿכֵֿ֧לֶתֿ וְאַרְגָּמָ֛ן וְתֿוֹלַ֥עַתֿ שָׁנִ֖י מַֽעֲשֵׂ֣הֿ רֹקֵ֑ם כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[‏ל] ‍ֽוַיַּֽעֲשׂ֛וּ אֶתֿ־צִ֥יץ נֶֽזֶר־הַקֹּ֖דֶֿשׁ זָהָ֣בֿ טָה֑וֹר וַיִּכְֿתְּבֿ֣וּ עָלָ֗יו מִכְֿתַּב֙ פִּתּוּחֵ֣י חוֹתָ֔ם קֹ֖דֶֿשׁ לַֽיהֹוָֽה׃
[‏לא] וַיִּתְּנ֤וּ עָלָיו֙ פְּתִֿ֣יל תְּכֵ֔לֶתֿ לָתֵֿ֥תֿ עַל־הַמִּצְנֶ֖פֶֿתֿ מִלְמָ֑עְלָהֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[‏לב] וַתֵּ֕כֶֿל כָּל־עֲבֹֿדַ֕תֿ מִשְׁכַּ֖ן אֹ֣הֶל מוֹעֵ֑דֿ ‍ֽוַיַּֽעֲשׂוּ֙ בְּנֵ֣י יִשְׂרָאֵ֔ל כְּ֠כֹֿל אֲשֶׁ֨ר צִוָּ֧הֿ יְהֹוָ֛ה אֶתֿ־מֹשֶׁ֖הֿ כֵּ֥ן עָשֽׂוּ׃פ
[רביעי] [‏לג] וַיָּבִֿ֤יאוּ אֶתֿ־הַמִּשְׁכָּן֙ אֶל־מֹשֶׁ֔הֿ אֶתֿ־הָאֹ֖הֶל וְאֶתֿ־כָּל־כֵּלָ֑יו קְרָסָ֣יו קְרָשָׁ֔יו //כתיב// בריח֖ו // כתיב// בְּרִיחָ֖יו וְעַמֻּדָֿ֥יו וַֽאֲדָֿנָֽיו׃
[‏לד] ‍ֽוְאֶתֿ־מִכְֿסֵ֞הֿ עוֹרֹ֤תֿ הָֽאֵילִם֙ הַֽמְאָדָּמִ֔ים וְאֶתֿ־מִכְֿסֵ֖הֿ עֹרֹ֣תֿ הַתְּחָשִׁ֑ים וְאֵ֖תֿ פָּרֹ֥כֶֿתֿ הַמָּסָֽךְֿ׃
[‏לה] אֶת־אֲר֥וֹן הָֽעֵדֻֿ֖תֿ וְאֶתֿ־בַּדָּ֑יו וְאֵ֖תֿ הַכַּפֹּֽרֶתֿ׃
[‏לו] אֶתֿ־הַשֻּׁלְחָן֙ אֶתֿ־כָּל־כֵּלָ֔יו וְאֵ֖תֿ לֶ֥חֶם הַפָּנִֽים׃
[‏לז] אֶתֿ־הַמְּנֹרָ֨הֿ הַטְּהֹרָ֜הֿ אֶתֿ־נֵֽרֹתֶ֗יהָ נֵרֹ֛תֿ הַמַּֽעֲרָכָֿ֖הֿ וְאֶתֿ־כָּל־כֵּלֶ֑יהָ וְאֵ֖תֿ שֶׁ֥מֶן הַמָּאֽוֹר׃
[‏לח] וְאֵת֙ מִזְבַּ֣ח הַזָּהָ֔בֿ וְאֵת֙ שֶׁ֣מֶן הַמִּשְׁחָ֔הֿ וְאֵ֖תֿ קְטֹ֣רֶתֿ הַסַּמִּ֑ים וְאֵ֕תֿ מָסַ֖ךְֿ פֶּ֥תַֿח הָאֹֽהֶל׃
[‏לט] אֵ֣תֿ׀ מִזְבַּ֣ח הַנְּחֹ֗שֶׁתֿ וְאֶתֿ־מִכְֿבַּ֤ר הַנְּחֹ֙שֶׁת֙ אֲשֶׁר־ל֔וֹ אֶתֿ־בַּדָּ֖יו וְאֶתֿ־כָּל־כֵּלָ֑יו אֶתֿ־הַכִּיֹּ֖ר וְאֶתֿ־כַּנּֽוֹ׃
[‏מ] אֵת֩ קַלְעֵ֨י הֶֽחָצֵ֜ר אֶתֿ־עַמֻּדֶֿ֣יהָ וְאֶתֿ־אֲדָֿנֶ֗יהָ וְאֶתֿ־הַמָּסָךְ֙ לְשַׁ֣עַר הֶֽחָצֵ֔ר אֶתֿ־מֵֽיתָֿרָ֖יו וִיתֵֽֿדֹֿתֶֿ֑יהָ וְאֵ֗תֿ כָּל־כְּלֵ֛י עֲבֹֿדַֿ֥תֿ הַמִּשְׁכָּ֖ן לְאֹ֥הֶל מוֹעֵֽדֿ׃
[‏מא] אֶתֿ־בִּגְֿדֵֿ֥י הַשְּׂרָ֖דֿ לְשָׁרֵ֣תֿ בַּקֹּ֑דֶֿשׁ אֶתֿ־בִּגְֿדֵֿ֤י הַקֹּ֙דֶֿשׁ֙ לְאַֽהֲרֹ֣ן הַכֹּהֵ֔ן וְאֶתֿ־בִּגְֿדֵֿ֥י בָֿנָ֖יו לְכַֿהֵֽן׃
[‏מב] כְּכֹֿ֛ל אֲשֶׁר־צִוָּ֥הֿ יְהֹוָ֖ה אֶתֿ־מֹשֶׁ֑הֿ כֵּ֤ן עָשׂוּ֙ בְּנֵ֣י יִשְׂרָאֵ֔ל אֵ֖תֿ כָּל־הָֽעֲבֹֿדָֽֿהֿ׃
[‏מג] וַיַּ֨רְא מֹשֶׁ֜הֿ אֶתֿ־כָּל־הַמְּלָאֿכָ֗הֿ וְהִנֵּה֙ עָשׂ֣וּ אֹתָ֔הּ כַּֽאֲשֶׁ֛ר צִוָּ֥הֿ יְהֹוָ֖ה כֵּ֣ן עָשׂ֑וּ וַיְבָֿ֥רֶךְֿ אֹתָֿ֖ם מֹשֶֽׁהֿ׃פ

פרק מ
[חמישי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] בְּיֽוֹם־הַחֹ֥דֶֿשׁ הָֽרִאֿשׁ֖וֹן בְּאֶחָ֣דֿ לַחֹ֑דֶֿשׁ תָּקִ֕ים אֶתֿ־מִשְׁכַּ֖ן אֹ֥הֶל מוֹעֵֽדֿ׃
[‏ג] וְשַׂמְתָּ֣ שָׁ֔ם אֵ֖תֿ אֲר֣וֹן הָֽעֵדֿ֑וּתֿ וְסַכֹּתָֿ֥ עַל־הָֽאָרֹ֖ן אֶתֿ־הַפָּרֹֽכֶֿתֿ׃
[‏ד] וְהֵֽבֵֿאֿתָ֙ אֶתֿ־הַשֻּׁלְחָ֔ן וְעָֽרַכְֿתָּ֖ אֶתֿ־עֶרְכּ֑וֹ וְהֵֽבֵֿאֿתָ֙ אֶתֿ־הַמְּנֹרָ֔הֿ וְהַֽעֲלֵיתָֿ֖ אֶתֿ־נֵֽרֹתֶֽֿיהָ׃
[‏ה] וְנָֽתַֿתָּ֞הֿ אֶתֿ־מִזְבַּ֤ח הַזָּהָב֙ לִקְטֹ֔רֶתֿ לִפְֿנֵ֖י אֲר֣וֹן הָֽעֵדֻֿ֑תֿ וְשַׂמְתָּ֛ אֶתֿ־מָסַ֥ךְֿ הַפֶּ֖תַֿח לַמִּשְׁכָּֽן׃
[‏ו] וְנָ֣תַֿתָּ֔הֿ אֵ֖תֿ מִזְבַּ֣ח הָֽעֹלָ֑הֿ לִפְֿנֵ֕י פֶּ֖תַֿח מִשְׁכַּ֥ן אֹֽהֶל־מוֹעֵֽדֿ׃
[‏ז] וְנָֽתַֿתָּ֙ אֶתֿ־הַכִּיֹּ֔ר בֵּֽין־אֹ֥הֶל מוֹעֵ֖דֿ וּבֵֿ֣ין הַמִּזְבֵּ֑חַ וְנָֽתַֿתָּ֥ שָׁ֖ם מָֽיִם׃
[‏ח] וְשַׂמְתָּ֥ אֶתֿ־הֶֽחָצֵ֖ר סָבִֿ֑יבֿ וְנָ֣תַֿתָּ֔ אֶתֿ־מָסַ֖ךְֿ שַׁ֥עַר הֶֽחָצֵֽר׃
[‏ט] וְלָֽקַחְתָּ֙ אֶתֿ־שֶׁ֣מֶן הַמִּשְׁחָ֔הֿ וּמָֽשַׁחְתָּ֥ אֶתֿ־הַמִּשְׁכָּ֖ן וְאֶתֿ־כָּל־אֲשֶׁר־בּ֑וֹ וְקִדַּשְׁתָּ֥ אֹתֿ֛וֹ וְאֶתֿ־כָּל־כֵּלָ֖יו וְהָ֥יָהֿ קֹֽדֶֿשׁ׃
[‏י] וּמָֽשַׁחְתָּ֛ אֶתֿ־מִזְבַּ֥ח הָֽעֹלָ֖הֿ וְאֶתֿ־כָּל־כֵּלָ֑יו וְקִדַּשְׁתָּ֙ אֶתֿ־הַמִּזְבֵּ֔חַ וְהָיָ֥הֿ הַמִּזְבֵּ֖חַ קֹ֥דֶֿשׁ קָֽדָֿשִֽׁים׃
[‏יא] וּמָֽשַׁחְתָּ֥ אֶתֿ־הַכִּיֹּ֖ר וְאֶתֿ־כַּנּ֑וֹ וְקִדַּשְׁתָּ֖ אֹתֽֿוֹ׃
[‏יב] וְהִקְרַבְֿתָּ֤ אֶֽתֿ־אַֽהֲרֹן֙ וְאֶתֿ־בָּנָ֔יו אֶל־פֶּ֖תַֿח אֹ֣הֶל מוֹעֵ֑דֿ וְרָֽחַצְתָּ֥ אֹתָֿ֖ם בַּמָּֽיִם׃
[‏יג] וְהִלְבַּשְׁתָּ֙ אֶֽתֿ־אַֽהֲרֹ֔ן אֵ֖תֿ בִּגְֿדֵֿ֣י הַקֹּ֑דֶֿשׁ וּמָֽשַׁחְתָּ֥ אֹתֿ֛וֹ וְקִדַּשְׁתָּ֥ אֹתֿ֖וֹ וְכִֿהֵ֥ן לִֽי׃
[‏יד] וְאֶתֿ־בָּנָ֖יו תַּקְרִ֑יבֿ וְהִלְבַּשְׁתָּ֥ אֹתָֿ֖ם כֻּתֳּנֹֽתֿ׃
[‏טו] וּמָֽשַׁחְתָּ֣ אֹתָ֗ם כַּֽאֲשֶׁ֤ר מָשַׁ֙חְתָּ֙ אֶתֿ־אֲבִֿיהֶ֔ם וְכִֽֿהֲנ֖וּ לִ֑י וְ֠הָֽיְתָֿהֿ לִֽהְיֹ֨תֿ לָהֶ֧ם מָשְׁחָתָֿ֛ם לִכְֿהֻנַּ֥תֿ עוֹלָ֖ם לְדֹֽֿרֹתָֽֿם׃
[‏טז] וַיַּ֖עַשׂ מֹשֶׁ֑הֿ כְּ֠כֹֿל אֲשֶׁ֨ר צִוָּ֧הֿ יְהֹוָ֛ה אֹתֿ֖וֹ כֵּ֥ן עָשָֽׂהֿ׃ס
[ששי] [‏יז] וַיְהִ֞י בַּחֹ֧דֶֿשׁ הָֽרִאֿשׁ֛וֹן בַּשָּׁנָ֥הֿ הַשֵּׁנִ֖יתֿ בְּאֶחָ֣דֿ לַחֹ֑דֶֿשׁ הוּקַ֖ם הַמִּשְׁכָּֽן׃
[‏יח] וַיָּ֨קֶם מֹשֶׁ֜הֿ אֶתֿ־הַמִּשְׁכָּ֗ן וַיִּתֵּן֙ אֶתֿ־אֲדָֿנָ֔יו וַיָּ֙שֶׂם֙ אֶתֿ־קְרָשָׁ֔יו וַיִּתֵּ֖ן אֶתֿ־בְּרִיחָ֑יו וַיָּ֖קֶם אֶתֿ־עַמּוּדָֽֿיו׃
[‏יט] וַיִּפְֿרֹ֤שׂ אֶתֿ־הָאֹ֙הֶל֙ עַל־הַמִּשְׁכָּ֔ן וַיָּ֜שֶׂם אֶתֿ־מִכְֿסֵ֥הֿ הָאֹ֛הֶל עָלָ֖יו מִלְמָ֑עְלָהֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[‏כ] וַיִּקַּ֞ח וַיִּתֵּ֤ן אֶתֿ־הָֽעֵדֻֿת֙ אֶל־הָ֣אָרֹ֔ן וַיָּ֥שֶׂם אֶתֿ־הַבַּדִּ֖ים עַל־הָֽאָרֹ֑ן וַיִּתֵּ֧ן אֶתֿ־הַכַּפֹּ֛רֶתֿ עַל־הָֽאָרֹ֖ן מִלְמָֽעְלָהֿ׃
[‏כא] וַיָּבֵֿ֣א אֶתֿ־הָֽאָרֹן֘ אֶל־הַמִּשְׁכָּן֒ וַיָּ֗שֶׂם אֵ֚תֿ פָּרֹ֣כֶֿתֿ הַמָּסָ֔ךְֿ וַיָּ֕סֶךְֿ עַ֖ל אֲר֣וֹן הָֽעֵדֿ֑וּתֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[‏כב] וַיִּתֵּ֤ן אֶתֿ־הַשֻּׁלְחָן֙ בְּאֹ֣הֶל מוֹעֵ֔דֿ עַ֛ל יֶ֥רֶךְֿ הַמִּשְׁכָּ֖ן צָפֹֿ֑נָהֿ מִח֖וּץ לַפָּרֹֽכֶֿתֿ׃
[‏כג] וַיַּֽעֲרֹ֥ךְֿ עָלָ֛יו עֵ֥רֶךְֿ לֶ֖חֶם לִפְֿנֵ֣י יְהֹוָ֑ה כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[‏כד] וַיָּ֤שֶׂם אֶתֿ־הַמְּנֹרָה֙ בְּאֹ֣הֶל מוֹעֵ֔דֿ נֹ֖כַֿח הַשֻּׁלְחָ֑ן עַ֛ל יֶ֥רֶךְֿ הַמִּשְׁכָּ֖ן נֶֽגְֿבָּהֿ׃
[‏כה] וַיַּ֥עַל הַנֵּרֹ֖תֿ לִפְֿנֵ֣י יְהֹוָ֑ה כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[‏כו] וַיָּ֛שֶׂם אֶתֿ־מִזְבַּ֥ח הַזָּהָ֖בֿ בְּאֹ֣הֶל מוֹעֵ֑דֿ לִפְֿנֵ֖י הַפָּרֹֽכֶֿתֿ׃
[‏כז] וַיַּקְטֵ֥ר עָלָ֖יו קְטֹ֣רֶתֿ סַמִּ֑ים כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[שביעי] [‏כח] וַיָּ֛שֶׂם אֶתֿ־מָסַ֥ךְֿ הַפֶּ֖תַֿח לַמִּשְׁכָּֽן׃
[‏כט] וְאֵת֙ מִזְבַּ֣ח הָֽעֹלָ֔הֿ שָׂ֕ם פֶּ֖תַֿח מִשְׁכַּ֣ן אֹֽהֶל־מוֹעֵ֑דֿ וַיַּ֣עַל עָלָ֗יו אֶתֿ־הָֽעֹלָה֙ וְאֶתֿ־הַמִּנְחָ֔הֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[‏ל] וַיָּ֙שֶׂם֙ אֶתֿ־הַכִּיֹּ֔ר בֵּֽין־אֹ֥הֶל מוֹעֵ֖דֿ וּבֵֿ֣ין הַמִּזְבֵּ֑חַ וַיִּתֵּ֥ן שָׁ֛מָּהֿ מַ֖יִם לְרָחְצָֽהֿ׃
[‏לא] וְרָֽחֲצ֣וּ מִמֶּ֔נּוּ מֹשֶׁ֖הֿ וְאַֽהֲרֹ֣ן וּבָֿנָ֑יו אֶתֿ־יְדֵֿיהֶ֖ם וְאֶתֿ־רַגְֿלֵיהֶֽם׃
[‏לב] בְּבֹֿאָ֞ם אֶל־אֹ֣הֶל מוֹעֵ֗דֿ וּבְֿקָרְבָֿתָֿ֛ם אֶל־הַמִּזְבֵּ֖חַ יִרְחָ֑צוּ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃ס
[‏לג] וַיָּ֣קֶם אֶתֿ־הֶֽחָצֵ֗ר סָבִֿיב֙ לַמִּשְׁכָּ֣ן וְלַמִּזְבֵּ֔חַ וַיִּתֵּ֕ן אֶתֿ־מָסַ֖ךְֿ שַׁ֣עַר הֶֽחָצֵ֑ר וַיְכַֿ֥ל מֹשֶׁ֖הֿ אֶתֿ־הַמְּלָאֿכָֽֿהֿ׃פ
[מפטיר] [‏לד] וַיְכַֿ֥ס הֶֽעָנָ֖ן אֶתֿ־אֹ֣הֶל מוֹעֵ֑דֿ וּכְֿבֿ֣וֹדֿ יְהֹוָ֔ה מָלֵ֖א אֶתֿ־הַמִּשְׁכָּֽן׃
[‏לה] וְלֹֽא־יָכֹֿ֣ל מֹשֶׁ֗הֿ לָבֿוֹא֙ אֶל־אֹ֣הֶל מוֹעֵ֔דֿ כִּֽי־שָׁכַֿ֥ן עָלָ֖יו הֶֽעָנָ֑ן וּכְֿבֿ֣וֹדֿ יְהֹוָ֔ה מָלֵ֖א אֶתֿ־הַמִּשְׁכָּֽן׃
[‏לו] וּבְֿהֵֽעָל֤וֹתֿ הֶֽעָנָן֙ מֵעַ֣ל הַמִּשְׁכָּ֔ן יִסְע֖וּ בְּנֵ֣י יִשְׂרָאֵ֑ל בְּכֹֿ֖ל מַסְעֵיהֶֽם׃
[‏לז] וְאִם־לֹ֥א יֵֽעָלֶ֖הֿ הֶֽעָנָ֑ן וְלֹ֣א יִסְע֔וּ עַדֿ־י֖וֹם הֵעָֽלֹתֽֿוֹ׃
[‏לח] כִּי֩ עֲנַ֨ן יְהֹוָ֤ה עַל־הַמִּשְׁכָּן֙ יוֹמָ֔ם וְאֵ֕שׁ תִּֽהְיֶ֥הֿ לַ֖יְלָהֿ בּ֑וֹ לְעֵינֵ֥י כָֿל־בֵּֽיתֿ־יִשְׂרָאֵ֖ל בְּכָֿל־מַסְעֵיהֶֽם׃
