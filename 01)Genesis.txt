בראשית

פרק א
‏{פרשת בראשית}[‏א] בְּרֵאֿשִׁ֖יתֿ בָּרָ֣א אֱלֹהִ֑ים אֵ֥תֿ הַשָּׁמַ֖יִם וְאֵ֥תֿ הָאָֽרֶץ׃
[‏ב] וְהָאָ֗רֶץ הָֽיְתָֿ֥הֿ תֹ֙הוּ֙ וָבֹ֔הוּ וְחֹ֖שֶׁךְֿ עַל־פְּנֵ֣י תְֿה֑וֹם וְר֣וּחַ אֱלֹהִ֔ים מְרַחֶ֖פֶֿתֿ עַל־פְּנֵ֥י הַמָּֽיִם׃
[‏ג] וַיֹּ֥אֿמֶר אֱלֹהִ֖ים יְהִ֣י א֑וֹר וַֽיְהִי־אֽוֹר׃
[‏ד] וַיַּ֧רְא אֱלֹהִ֛ים אֶתֿ־הָא֖וֹר כִּי־ט֑וֹבֿ וַיַּבְֿדֵּ֣ל אֱלֹהִ֔ים בֵּ֥ין הָא֖וֹר וּבֵֿ֥ין הַחֹֽשֶׁךְֿ׃
[‏ה] וַיִּקְרָ֨א אֱלֹהִ֤ים׀ לָאוֹר֙ י֔וֹם וְלַחֹ֖שֶׁךְֿ קָ֣רָא לָ֑יְלָהֿ וַֽיְהִי־עֶ֥רֶבֿ וַֽיְהִי־בֹֿ֖קֶר י֥וֹם אֶחָֽדֿ׃פ
[‏ו] וַיֹּ֣אֿמֶר אֱלֹהִ֔ים יְהִ֥י רָקִ֖יעַ בְּתֿ֣וֹךְֿ הַמָּ֑יִם וִיהִ֣י מַבְֿדִּ֔יל בֵּ֥ין מַ֖יִם לָמָֽיִם׃
[‏ז] וַיַּ֣עַשׂ אֱלֹהִים֘ אֶתֿ־הָֽרָקִיעַ֒ וַיַּבְֿדֵּ֗ל בֵּ֤ין הַמַּ֙יִם֙ אֲשֶׁר֙ מִתַּ֣חַתֿ לָֽרָקִ֔יעַ וּבֵֿ֣ין הַמַּ֔יִם אֲשֶׁ֖ר מֵעַ֣ל לָֽרָקִ֑יעַ וַֽיְהִי־כֵֽֿן׃
[‏ח] וַיִּקְרָ֧א אֱלֹהִ֛ים לָֽרָקִ֖יעַ שָׁמָ֑יִם וַֽיְהִי־עֶ֥רֶבֿ וַֽיְהִי־בֹֿ֖קֶר י֥וֹם שֵׁנִֽי׃פ
[‏ט] וַיֹּ֣אֿמֶר אֱלֹהִ֗ים יִקָּו֨וּ הַמַּ֜יִם מִתַּ֤חַתֿ הַשָּׁמַ֙יִם֙ אֶל־מָק֣וֹם אֶחָ֔דֿ וְתֵֽֿרָאֶ֖הֿ הַיַּבָּשָׁ֑הֿ וַֽיְהִי־כֵֽֿן׃
[‏י] וַיִּקְרָ֨א אֱלֹהִ֤ים׀ לַיַּבָּשָׁה֙ אֶ֔רֶץ וּלְמִקְוֵ֥הֿ הַמַּ֖יִם קָרָ֣א יַמִּ֑ים וַיַּ֥רְא אֱלֹהִ֖ים כִּי־טֽוֹבֿ׃
[‏יא] וַיֹּ֣אֿמֶר אֱלֹהִ֗ים תַּֽדְֿשֵׁ֤א הָאָ֙רֶץ֙ דֶּ֔שֶׁא עֵ֚שֶׂבֿ מַזְרִ֣יעַ זֶ֔רַע עֵ֣ץ פְּרִ֞י עֹ֤שֶׂהֿ פְּרִי֙ לְמִינ֔וֹ אֲשֶׁ֥ר זַרְעוֹ־בֿ֖וֹ עַל־הָאָ֑רֶץ וַֽיְהִי־כֵֽֿן׃
[‏יב] וַתּוֹצֵ֨א הָאָ֜רֶץ דֶּ֠שֶׁא עֵ֣שֶׂבֿ מַזְרִ֤יעַ זֶ֙רַע֙ לְמִינֵ֔הוּ וְעֵ֧ץ עֹֽשֶׂהֿ־פְּרִ֛י אֲשֶׁ֥ר זַרְעוֹ־בֿ֖וֹ לְמִינֵ֑הוּ וַיַּ֥רְא אֱלֹהִ֖ים כִּי־טֽוֹבֿ׃
[‏יג] וַֽיְהִי־עֶ֥רֶבֿ וַֽיְהִי־בֹֿ֖קֶר י֥וֹם שְׁלִישִֽׁי׃פ
[‏יד] וַיֹּ֣אֿמֶר אֱלֹהִ֗ים יְהִ֤י מְאֹרֹת֙ בִּרְקִ֣יעַ הַשָּׁמַ֔יִם לְהַבְֿדִּ֕יל בֵּ֥ין הַיּ֖וֹם וּבֵֿ֣ין הַלָּ֑יְלָהֿ וְהָי֤וּ לְאֹתֹֿת֙ וּלְמ֣וֹעֲדִ֔ים וּלְיָמִ֖ים וְשָׁנִֽים׃
[‏טו] וְהָי֤וּ לִמְאוֹרֹת֙ בִּרְקִ֣יעַ הַשָּׁמַ֔יִם לְהָאִ֖יר עַל־הָאָ֑רֶץ וַֽיְהִי־כֵֽֿן׃
[‏טז] וַיַּ֣עַשׂ אֱלֹהִ֔ים אֶתֿ־שְׁנֵ֥י הַמְּאֹרֹ֖תֿ הַגְּדֹֿלִ֑ים אֶתֿ־הַמָּא֤וֹר הַגָּדֹֿל֙ לְמֶמְשֶׁ֣לֶתֿ הַיּ֔וֹם וְאֶתֿ־הַמָּא֤וֹר הַקָּטֹן֙ לְמֶמְשֶׁ֣לֶתֿ הַלַּ֔יְלָהֿ וְאֵ֖תֿ הַכּֽוֹכָֿבִֽֿים׃
[‏יז] וַיִּתֵּ֥ן אֹתָֿ֛ם אֱלֹהִ֖ים בִּרְקִ֣יעַ הַשָּׁמָ֑יִם לְהָאִ֖יר עַל־הָאָֽרֶץ׃
[‏יח] וְלִמְשֹׁל֙ בַּיּ֣וֹם וּבַֿלַּ֔יְלָהֿ וּֽלְהַבְֿדִּ֔יל בֵּ֥ין הָא֖וֹר וּבֵֿ֣ין הַחֹ֑שֶׁךְֿ וַיַּ֥רְא אֱלֹהִ֖ים כִּי־טֽוֹבֿ׃
[‏יט] וַֽיְהִי־עֶ֥רֶבֿ וַֽיְהִי־בֹֿ֖קֶר י֥וֹם רְבִֿיעִֽי׃פ
[‏כ] וַיֹּ֣אֿמֶר אֱלֹהִ֔ים יִשְׁרְצ֣וּ הַמַּ֔יִם שֶׁ֖רֶץ נֶ֣פֶֿשׁ חַיָּ֑הֿ וְעוֹף֙ יְעוֹפֵֿ֣ףֿ עַל־הָאָ֔רֶץ עַל־פְּנֵ֖י רְקִ֥יעַ הַשָּׁמָֽיִם׃
[‏כא] וַיִּבְֿרָ֣א אֱלֹהִ֔ים אֶתֿ־הַתַּנִּינִ֖ם הַגְּדֹֿלִ֑ים וְאֵ֣תֿ כָּל־נֶ֣פֶֿשׁ הַֽחַיָּ֣הֿ׀ הָֽרֹמֶ֡שֶׂתֿ אֲשֶׁר֩ שָֽׁרְצ֨וּ הַמַּ֜יִם לְמִֽינֵהֶ֗ם וְאֵ֨תֿ כָּל־ע֤וֹףֿ כָּנָף֙ לְמִינֵ֔הוּ וַיַּ֥רְא אֱלֹהִ֖ים כִּי־טֽוֹבֿ׃
[‏כב] וַיְבָֿ֧רֶךְֿ אֹתָֿ֛ם אֱלֹהִ֖ים לֵאֿמֹ֑ר פְּר֣וּ וּרְב֗וּ וּמִלְא֤וּ אֶתֿ־הַמַּ֙יִם֙ בַּיַּמִּ֔ים וְהָע֖וֹףֿ יִ֥רֶבֿ בָּאָֽרֶץ׃
[‏כג] וַֽיְהִי־עֶ֥רֶבֿ וַֽיְהִי־בֹֿ֖קֶר י֥וֹם חֲמִישִֽׁי׃פ
[‏כד] וַיֹּ֣אֿמֶר אֱלֹהִ֗ים תּוֹצֵ֨א הָאָ֜רֶץ נֶ֤פֶֿשׁ חַיָּה֙ לְמִינָ֔הּ בְּהֵמָ֥הֿ וָרֶ֛מֶשׂ וְחַֽיְתֿוֹ־אֶ֖רֶץ לְמִינָ֑הּ וַֽיְהִי־כֵֽֿן׃
[‏כה] וַיַּ֣עַשׂ אֱלֹהִים֩ אֶתֿ־חַיַּ֨תֿ הָאָ֜רֶץ לְמִינָ֗הּ וְאֶתֿ־הַבְּהֵמָה֙ לְמִינָ֔הּ וְאֵ֛תֿ כָּל־רֶ֥מֶשׂ הָֽאֲדָֿמָ֖הֿ לְמִינֵ֑הוּ וַיַּ֥רְא אֱלֹהִ֖ים כִּי־טֽוֹבֿ׃
[‏כו] וַיֹּ֣אֿמֶר אֱלֹהִ֔ים נַֽעֲשֶׂ֥הֿ אָדָֿ֛ם בְּצַלְמֵ֖נוּ כִּדְֿמוּתֵֿ֑נוּ וְיִרְדּוּ֩ בִֿדְֿגַ֨תֿ הַיָּ֜ם וּבְֿע֣וֹףֿ הַשָּׁמַ֗יִם וּבַֿבְּהֵמָה֙ וּבְֿכָֿל־הָאָ֔רֶץ וּבְֿכָֿל־הָרֶ֖מֶשׂ הָֽרֹמֵ֥שׂ עַל־הָאָֽרֶץ׃
[‏כז] וַיִּבְֿרָ֨א אֱלֹהִ֤ים׀ אֶתֿ־הָֽאָדָֿם֙ בְּצַלְמ֔וֹ בְּצֶ֥לֶם אֱלֹהִ֖ים בָּרָ֣א אֹתֿ֑וֹ זָכָֿ֥ר וּנְקֵבָֿ֖הֿ בָּרָ֥א אֹתָֽֿם׃
[‏כח] וַיְבָֿ֣רֶךְֿ אֹתָֿם֘ אֱלֹהִים֒ וַיֹּ֨אֿמֶר לָהֶ֜ם אֱלֹהִ֗ים פְּר֥וּ וּרְבֿ֛וּ וּמִלְא֥וּ אֶתֿ־הָאָ֖רֶץ וְכִֿבְֿשֻׁ֑הָ וּרְד֞וּ בִּדְֿגַֿ֤תֿ הַיָּם֙ וּבְֿע֣וֹףֿ הַשָּׁמַ֔יִם וּבְֿכָֿל־חַיָּ֖הֿ הָֽרֹמֶ֥שֶׂתֿ עַל־הָאָֽרֶץ׃
[‏כט] וַיֹּ֣אֿמֶר אֱלֹהִ֗ים הִנֵּה֩ נָתַ֨תִּי לָכֶ֜ם אֶתֿ־כָּל־עֵ֣שֶׂבֿ׀ זֹרֵ֣עַ זֶ֗רַע אֲשֶׁר֙ עַל־פְּנֵ֣י כָֿל־הָאָ֔רֶץ וְאֶתֿ־כָּל־הָעֵ֛ץ אֲשֶׁר־בּ֥וֹ פְֿרִי־עֵ֖ץ זֹרֵ֣עַ זָ֑רַע לָכֶֿ֥ם יִֽהְיֶ֖הֿ לְאָכְֿלָֽהֿ׃
[‏ל] וּלְכָֿל־חַיַּ֣תֿ הָ֠אָרֶץ וּלְכָֿל־ע֨וֹףֿ הַשָּׁמַ֜יִם וּלְכֹֿ֣ל׀ רוֹמֵ֣שׂ עַל־הָאָ֗רֶץ אֲשֶׁר־בּוֹ֙ נֶ֣פֶֿשׁ חַיָּ֔הֿ אֶתֿ־כָּל־יֶ֥רֶק עֵ֖שֶׂבֿ לְאָכְֿלָ֑הֿ וַֽיְהִי־כֵֽֿן׃
[‏לא] וַיַּ֤רְא אֱלֹהִים֙ אֶתֿ־כָּל־אֲשֶׁ֣ר עָשָׂ֔הֿ וְהִנֵּהֿ־ט֖וֹבֿ מְאֹ֑דֿ וַֽיְהִי־עֶ֥רֶבֿ וַֽיְהִי־בֹֿ֖קֶר י֥וֹם הַשִּׁשִּֽׁי׃פ

פרק ב
[‏א] וַיְכֻֿלּ֛וּ הַשָּׁמַ֥יִם וְהָאָ֖רֶץ וְכָֿל־צְבָֿאָֽם׃
[‏ב] וַיְכַֿ֤ל אֱלֹהִים֙ בַּיּ֣וֹם הַשְּׁבִֿיעִ֔י מְלַאֿכְֿתּ֖וֹ אֲשֶׁ֣ר עָשָׂ֑הֿ וַיִּשְׁבֹּת֙ בַּיּ֣וֹם הַשְּׁבִֿיעִ֔י מִכָּל־מְלַאֿכְֿתּ֖וֹ אֲשֶׁ֥ר עָשָֽׂהֿ׃
[‏ג] וַיְבָֿ֤רֶךְֿ אֱלֹהִים֙ אֶתֿ־י֣וֹם הַשְּׁבִֿיעִ֔י וַיְקַדֵּ֖שׁ אֹתֿ֑וֹ כִּ֣י בֿ֤וֹ שָׁבַֿת֙ מִכָּל־מְלַאֿכְֿתּ֔וֹ אֲשֶׁר־בָּרָ֥א אֱלֹהִ֖ים לַֽעֲשֽׂוֹתֿ׃פ
[שני] [‏ד] אֵ֣לֶּהֿ תֽֿוֹלְדֿ֧וֹתֿ הַשָּׁמַ֛יִם וְהָאָ֖רֶץ בְּהִבָּֽרְאָ֑ם בְּי֗וֹם עֲשׂ֛וֹתֿ יְהֹוָ֥ה אֱלֹהִ֖ים אֶ֥רֶץ וְשָׁמָֽיִם׃
[‏ה] וְכֹֿ֣ל׀ שִׂ֣יחַ הַשָּׂדֶ֗הֿ טֶ֚רֶם יִֽהְיֶ֣הֿ בָֿאָ֔רֶץ וְכָֿל־עֵ֥שֶׂבֿ הַשָּׂדֶֿ֖הֿ טֶ֣רֶם יִצְמָ֑ח כִּי֩ ל֨אֺ הִמְטִ֜יר יְהֹוָ֤ה אֱלֹהִים֙ עַל־הָאָ֔רֶץ וְאָדָֿ֣ם אַ֔יִן לַֽעֲבֹֿ֖דֿ אֶתֿ־הָֽאֲדָֿמָֽהֿ׃
[‏ו] וְאֵ֖דֿ יַֽעֲלֶ֣הֿ מִן־הָאָ֑רֶץ וְהִשְׁקָ֖הֿ אֶתֿ־כָּל־פְּנֵ֥י הָֽאֲדָֿמָֽהֿ׃
[‏ז] וַיִּיצֶר֩ יְהֹוָ֨ה אֱלֹהִ֜ים אֶתֿ־הָֽאָדָ֗ם עָפָֿר֙ מִן־הָ֣אֲדָֿמָ֔הֿ וַיִּפַּ֥ח בְּאַפָּ֖יו נִשְׁמַ֣תֿ חַיִּ֑ים וַיְהִ֥י הָֽאָדָֿ֖ם לְנֶ֥פֶֿשׁ חַיָּֽהֿ׃
[‏ח] וַיִּטַּ֞ע יְהֹוָ֧ה אֱלֹהִ֛ים גַּן־בְּעֵ֖דֶֿן מִקֶּ֑דֶֿם וַיָּ֣שֶׂם שָׁ֔ם אֶתֿ־הָֽאָדָֿ֖ם אֲשֶׁ֥ר יָצָֽר׃
[‏ט] וַיַּצְמַ֞ח יְהֹוָ֤ה אֱלֹהִים֙ מִן־הָ֣אֲדָֿמָ֔הֿ כָּל־עֵ֛ץ נֶחְמָ֥דֿ לְמַרְאֶ֖הֿ וְט֣וֹבֿ לְמַֽאֲכָֿ֑ל וְעֵ֤ץ הַֽחַיִּים֙ בְּתֿ֣וֹךְֿ הַגָּ֔ן וְעֵ֕ץ הַדַּ֖עַתֿ ט֥וֹבֿ וָרָֽע׃
[‏י] וְנָהָר֙ יֹצֵ֣א מֵעֵ֔דֶֿן לְהַשְׁק֖וֹתֿ אֶתֿ־הַגָּ֑ן וּמִשָּׁם֙ יִפָּרֵ֔דֿ וְהָיָ֖הֿ לְאַרְבָּעָ֥הֿ רָאֿשִֽׁים׃
[‏יא] שֵׁ֥ם הָֽאֶחָ֖דֿ פִּישׁ֑וֹן ה֣וּא הַסֹּבֵ֗בֿ אֵ֚תֿ כָּל־אֶ֣רֶץ הַֽחֲוִילָ֔הֿ אֲשֶׁר־שָׁ֖ם הַזָּהָֽבֿ׃
[‏יב] וּֽזֲהַ֛בֿ הָאָ֥רֶץ הַהִ֖וא ט֑וֹבֿ שָׁ֥ם הַבְּדֹֿ֖לַח וְאֶ֥בֶֿן הַשֹּֽׁהַם׃
[‏יג] וְשֵֽׁם־הַנָּהָ֥ר הַשֵּׁנִ֖י גִּיח֑וֹן ה֣וּא הַסּוֹבֵ֔בֿ אֵ֖תֿ כָּל־אֶ֥רֶץ כּֽוּשׁ׃
[‏יד] וְשֵׁ֨ם הַנָּהָ֤ר הַשְּׁלִישִׁי֙ חִדֶּ֔קֶל ה֥וּא הַֽהֹלֵ֖ךְֿ קִדְֿמַ֣תֿ אַשּׁ֑וּר וְהַנָּהָ֥ר הָֽרְבִֿיעִ֖י ה֥וּא פְֿרָֽתֿ׃
[‏טו] וַיִּקַּ֛ח יְהֹוָ֥ה אֱלֹהִ֖ים אֶתֿ־הָֽאָדָֿ֑ם וַיַּנִּחֵ֣הוּ בְֿגַֿן־עֵ֔דֶֿן לְעָבְֿדָֿ֖הּ וּלְשָׁמְרָֽהּ׃
[‏טז] וַיְצַו֙ יְהֹוָ֣ה אֱלֹהִ֔ים עַל־הָֽאָדָֿ֖ם לֵאֿמֹ֑ר מִכֹּ֥ל עֵֽץ־הַגָּ֖ן אָכֹֿ֥ל תֹּאֿכֵֽֿל׃
[‏יז] וּמֵעֵ֗ץ הַדַּ֙עַת֙ ט֣וֹבֿ וָרָ֔ע לֹ֥א תֹֿאֿכַֿ֖ל מִמֶּ֑נּוּ כִּ֗י בְּי֛וֹם אֲכָֿלְךָֿ֥ מִמֶּ֖נּוּ מ֥וֹתֿ תָּמֽוּתֿ׃
[‏יח] וַיֹּ֙אֿמֶר֙ יְהֹוָ֣ה אֱלֹהִ֔ים לֹא־ט֛וֹבֿ הֱי֥וֹתֿ הָֽאָדָֿ֖ם לְבַֿדּ֑וֹ אֶֽעֱשֶׂהֿ־לּ֥וֹ עֵ֖זֶר כְּנֶגְֿדּֽוֹ׃
[‏יט] וַיִּצֶר֩ יְהֹוָ֨ה אֱלֹהִ֜ים מִן־הָֽאֲדָֿמָ֗הֿ כָּל־חַיַּ֤תֿ הַשָּׂדֶֿה֙ וְאֵת֙ כָּל־ע֣וֹףֿ הַשָּׁמַ֔יִם וַיָּבֵֿא֙ אֶל־הָ֣אָדָ֔ם לִרְא֖וֹתֿ מַהֿ־יִּקְרָא־ל֑וֹ וְכֹֿל֩ אֲשֶׁ֨ר יִקְרָא־ל֧וֹ הָֽאָדָֿ֛ם נֶ֥פֶֿשׁ חַיָּ֖הֿ ה֥וּא שְׁמֽוֹ׃
[שלישי] [‏כ] וַיִּקְרָ֨א הָֽאָדָ֜ם שֵׁמ֗וֹתֿ לְכָֿל־הַבְּהֵמָה֙ וּלְע֣וֹףֿ הַשָּׁמַ֔יִם וּלְכֹֿ֖ל חַיַּ֣תֿ הַשָּׂדֶֿ֑הֿ וּלְאָדָ֕ם לֹֽא־מָצָ֥א עֵ֖זֶר כְּנֶגְֿדּֽוֹ׃
[‏כא] וַיַּפֵּל֩ יְהֹוָ֨ה אֱלֹהִ֧ים׀ תַּרְדֵּמָ֛הֿ עַל־הָֽאָדָֿ֖ם וַיִּישָׁ֑ן וַיִּקַּ֗ח אַחַת֙ מִצַּלְעֹתָ֔יו וַיִּסְגֹּ֥ר בָּשָׂ֖ר תַּחְתֶּֽנָּהֿ׃
[‏כב] וַיִּבֶֿן֩ יְהֹוָ֨ה אֱלֹהִ֧ים׀ אֶֽתֿ־הַצֵּלָ֛ע אֲשֶׁר־לָקַ֥ח מִן־הָֽאָדָֿ֖ם לְאִשָּׁ֑הֿ וַיְבִֿאֶ֖הָ אֶל־הָֽאָדָֽֿם׃
[‏כג] וַיֹּאֿמֶר֘ הָֽאָדָֿם֒ זֹ֣אֿתֿ הַפַּ֗עַם עֶ֚צֶם מֵֽעֲצָמַ֔י וּבָֿשָׂ֖ר מִבְּשָׂרִ֑י לְזֹאֿת֙ יִקָּרֵ֣א אִשָּׁ֔הֿ כִּ֥י מֵאִ֖ישׁ לֻֽקֳחָהֿ־זֹּֽאֿתֿ׃
[‏כד] עַל־כֵּן֙ יַֽעֲזָבֿ־אִ֔ישׁ אֶתֿ־אָבִֿ֖יו וְאֶתֿ־אִמּ֑וֹ וְדָֿבַֿ֣ק בְּאִשְׁתּ֔וֹ וְהָי֖וּ לְבָֿשָׂ֥ר אֶחָֽדֿ׃
[‏כה] וַיִּֽהְי֤וּ שְׁנֵיהֶם֙ עֲרוּמִּ֔ים הָֽאָדָֿ֖ם וְאִשְׁתּ֑וֹ וְל֖אֺ יִתְֿבֹּשָֽׁשׁוּ׃

פרק ג
[‏א] וְהַנָּחָשׁ֙ הָיָ֣הֿ עָר֔וּם מִכֹּל֙ חַיַּ֣תֿ הַשָּׂדֶ֔הֿ אֲשֶׁ֥ר עָשָׂ֖הֿ יְהֹוָ֣ה אֱלֹהִ֑ים וַיֹּ֙אֿמֶר֙ אֶל־הָ֣אִשָּׁ֔הֿ אַ֚ףֿ כִּֽי־אָמַ֣ר אֱלֹהִ֔ים לֹ֣א תֹֽֿאֿכְֿל֔וּ מִכֹּ֖ל עֵ֥ץ הַגָּֽן׃
[‏ב] וַתֹּ֥אֿמֶר הָֽאִשָּׁ֖הֿ אֶל־הַנָּחָ֑שׁ מִפְּרִ֥י עֵֽץ־הַגָּ֖ן נֹאֿכֵֽֿל׃
[‏ג] וּמִפְּרִ֣י הָעֵץ֘ אֲשֶׁ֣ר בְּתֽֿוֹךְֿ־הַגָּן֒ אָמַ֣ר אֱלֹהִ֗ים לֹ֤א תֹֽֿאֿכְֿלוּ֙ מִמֶּ֔נּוּ וְלֹ֥א תִֿגְּע֖וּ בּ֑וֹ פֶּן־תְּמֻתֽֿוּן׃
[‏ד] וַיֹּ֥אֿמֶר הַנָּחָ֖שׁ אֶל־הָֽאִשָּׁ֑הֿ לֹא־מ֖וֹתֿ תְּמֻתֽֿוּן׃
[‏ה] כִּ֚י יֹדֵֿ֣עַ אֱלֹהִ֔ים כִּ֗י בְּיוֹם֙ אֲכָֿלְכֶֿ֣ם מִמֶּ֔נּוּ וְנִפְֿקְח֖וּ עֵֽינֵיכֶֿ֑ם וִֽהְיִיתֶֿם֙ כֵּֽאֿלֹהִ֔ים יֹֽדְֿעֵ֖י ט֥וֹבֿ וָרָֽע׃
[‏ו] וַתֵּ֣רֶא הָֽאִשָּׁ֡הֿ כִּ֣י טוֹב֩ הָעֵ֨ץ לְמַֽאֲכָ֜ל וְכִֿ֧י תַֽֿאֲוָהֿ־ה֣וּא לָֽעֵינַ֗יִם וְנֶחְמָ֤דֿ הָעֵץ֙ לְהַשְׂכִּ֔יל וַתִּקַּ֥ח מִפִּרְי֖וֹ וַתֹּאֿכַֿ֑ל וַתִּתֵּ֧ן גַּם־לְאִישָׁ֛הּ עִמָּ֖הּ וַיֹּאֿכַֽֿל׃
[‏ז] וַתִּפָּקַ֙חְנָה֙ עֵינֵ֣י שְׁנֵיהֶ֔ם וַיֵּ֣דְֿע֔וּ כִּ֥י עֵֽירֻמִּ֖ם הֵ֑ם וַֽיִּתְֿפְּרוּ֙ עֲלֵ֣הֿ תְֿאֵנָ֔הֿ וַיַּֽעֲשׂ֥וּ לָהֶ֖ם חֲגֹֿרֹֽתֿ׃
[‏ח] וַֽיִּשְׁמְע֞וּ אֶתֿ־ק֨וֹל יְהֹוָ֧ה אֱלֹהִ֛ים מִתְֿהַלֵּ֥ךְֿ בַּגָּ֖ן לְר֣וּחַ הַיּ֑וֹם וַיִּתְֿחַבֵּ֨א הָֽאָדָ֜ם וְאִשְׁתּ֗וֹ מִפְּנֵי֙ יְהֹוָ֣ה אֱלֹהִ֔ים בְּתֿ֖וֹךְֿ עֵ֥ץ הַגָּֽן׃
[‏ט] וַיִּקְרָ֛א יְהֹוָ֥ה אֱלֹהִ֖ים אֶל־הָֽאָדָֿ֑ם וַיֹּ֥אֿמֶר ל֖וֹ אַיֶּֽכָּהֿ׃
[‏י] וַיֹּ֕אֿמֶר אֶתֿ־קֹֽלְךָֿ֥ שָׁמַ֖עְתִּי בַּגָּ֑ן וָֽאִירָ֛א כִּֽי־עֵירֹ֥ם אָנֹ֖כִֿי וָאֵֽחָבֵֽֿא׃
[‏יא] וַיֹּ֕אֿמֶר מִ֚י הִגִּ֣ידֿ לְךָ֔ כִּ֥י עֵירֹ֖ם אָ֑תָּהֿ הֲמִן־הָעֵ֗ץ אֲשֶׁ֧ר צִוִּיתִֿ֛יךָֿ לְבִֿלְתִּ֥י אֲכָֿל־מִמֶּ֖נּוּ אָכָֽֿלְתָּ׃
[‏יב] וַיֹּ֖אֿמֶר הָֽאָדָֿ֑ם הָֽאִשָּׁה֙ אֲשֶׁ֣ר נָתַֿ֣תָּהֿ עִמָּדִ֔י הִ֛וא נָֽתְֿנָהֿ־לִּ֥י מִן־הָעֵ֖ץ וָֽאֹכֵֽֿל׃
[‏יג] וַיֹּ֨אֿמֶר יְהֹוָ֧ה אֱלֹהִ֛ים לָֽאִשָּׁ֖הֿ מַהֿ־זֹּ֣אֿתֿ עָשִׂ֑יתֿ וַתֹּ֙אֿמֶר֙ הָֽאִשָּׁ֔הֿ הַנָּחָ֥שׁ הִשִּׁיאַ֖נִי וָֽאֹכֵֽֿל׃
[‏יד] וַיֹּאֿמֶר֩ יְהֹוָ֨ה אֱלֹהִ֥ים׀ אֶל־הַנָּחָשׁ֘ כִּ֣י עָשִׂ֣יתָֿ זֹּאֿת֒ אָר֤וּר אַתָּה֙ מִכָּל־הַבְּהֵמָ֔הֿ וּמִכֹּ֖ל חַיַּ֣תֿ הַשָּׂדֶֿ֑הֿ עַל־גְּחֹֽנְךָֿ֣ תֵֿלֵ֔ךְֿ וְעָפָֿ֥ר תֹּאֿכַֿ֖ל כָּל־יְמֵ֥י חַיֶּֽיךָֿ׃
[‏טו] וְאֵיבָֿ֣הֿ׀ אָשִׁ֗יתֿ בֵּֽינְךָ֙ וּבֵֿ֣ין הָֽאִשָּׁ֔הֿ וּבֵֿ֥ין זַרְעֲךָֿ֖ וּבֵֿ֣ין זַרְעָ֑הּ ה֚וּא יְשֽׁוּפְֿךָֿ֣ רֹ֔אֿשׁ וְאַתָּ֖הֿ תְּשׁוּפֶֿ֥נּוּ עָקֵֽבֿ׃ס
[‏טז] אֶל־הָֽאִשָּׁ֣הֿ אָמַ֗ר הַרְבָּ֤הֿ אַרְבֶּה֙ עִצְּבֿוֹנֵ֣ךְֿ וְהֵֽרֹנֵ֔ךְֿ בְּעֶ֖צֶבֿ תֵּֽלְדִֿ֣י בָֿנִ֑ים וְאֶל־אִישֵׁךְ֙ תְּשׁ֣וּקָתֵ֔ךְֿ וְה֖וּא יִמְשָׁל־בָּֽךְֿ׃ס
[‏יז] וּלְאָדָֿ֣ם אָמַ֗ר כִּ֣י שָׁמַעְתָּ֘ לְק֣וֹל אִשְׁתֶּךָ֒ וַתֹּ֙אֿכַֿל֙ מִן־הָעֵ֔ץ אֲשֶׁ֤ר צִוִּיתִ֙יךָ֙ לֵאֿמֹ֔ר לֹ֥א תֹֿאֿכַֿ֖ל מִמֶּ֑נּוּ אֲרוּרָ֤הֿ הָֽאֲדָֿמָה֙ בַּֽעֲבֿוּרֶ֔ךָֿ בְּעִצָּבֿוֹן֙ תֹּֽאֿכְֿלֶ֔נָּהֿ כֹּ֖ל יְמֵ֥י חַיֶּֽיךָֿ׃
[‏יח] וְק֥וֹץ וְדַֿרְדַּ֖ר תַּצְמִ֣יחַ לָ֑ךְֿ וְאָֽכַֿלְתָּ֖ אֶתֿ־עֵ֥שֶׂבֿ הַשָּׂדֶֽֿהֿ׃
[‏יט] בְּזֵעַ֤תֿ אַפֶּ֙יךָ֙ תֹּ֣אֿכַֿל לֶ֔חֶם עַ֤דֿ שֽׁוּבְֿךָ֙ אֶל־הָ֣אֲדָֿמָ֔הֿ כִּ֥י מִמֶּ֖נָּהֿ לֻקָּ֑חְתָּ כִּֽי־עָפָֿ֣ר אַ֔תָּהֿ וְאֶל־עָפָֿ֖ר תָּשֽׁוּבֿ׃
[‏כ] וַיִּקְרָ֧א הָֽאָדָֿ֛ם שֵׁ֥ם אִשְׁתּ֖וֹ חַוָּ֑הֿ כִּ֛י ה֥וא הָֽיְתָֿ֖הֿ אֵ֥ם כָּל־חָֽי׃
[‏כא] וַיַּעַשׂ֩ יְהֹוָ֨ה אֱלֹהִ֜ים לְאָדָֿ֧ם וּלְאִשְׁתּ֛וֹ כָּתְֿנ֥וֹתֿ ע֖וֹר וַיַּלְבִּשֵֽׁם׃פ
[רביעי] [‏כב] וַיֹּ֣אֿמֶר׀ יְהֹוָ֣ה אֱלֹהִ֗ים הֵ֤ן הָֽאָדָֿם֙ הָיָה֙ כְּאַחַ֣דֿ מִמֶּ֔נּוּ לָדַֿ֖עַתֿ ט֣וֹבֿ וָרָ֑ע וְעַתָּ֣הֿ׀ פֶּן־יִשְׁלַ֣ח יָד֗וֹ וְלָקַח֙ גַּ֚ם מֵעֵ֣ץ הַֽחַיִּ֔ים וְאָכַֿ֖ל וָחַ֥י לְעֹלָֽם׃
[‏כג] וַֽיְשַׁלְּחֵ֛הוּ יְהֹוָ֥ה אֱלֹהִ֖ים מִגַּן־עֵ֑דֶֿן לַֽעֲבֹֿד֙ אֶתֿ־הָ֣אֲדָֿמָ֔הֿ אֲשֶׁ֥ר לֻקַּ֖ח מִשָּֽׁם׃
[‏כד] וַֽיְגָֿ֖רֶשׁ אֶתֿ־הָֽאָדָֿ֑ם וַיַּשְׁכֵּן֩ מִקֶּ֨דֶֿם לְגַֿן־עֵ֜דֶֿן אֶתֿ־הַכְּרֻבִ֗ים וְאֵ֨תֿ לַ֤הַט הַחֶ֙רֶב֙ הַמִּתְֿהַפֶּ֔כֶֿתֿ לִשְׁמֹ֕ר אֶתֿ־דֶּ֖רֶךְֿ עֵ֥ץ הַֽחַיִּֽים׃ס

פרק ד
[‏א] וְהָ֣אָדָ֔ם יָדַֿ֖ע אֶתֿ־חַוָּ֣הֿ אִשְׁתּ֑וֹ וַתַּ֙הַר֙ וַתֵּ֣לֶדֿ אֶתֿ־קַ֔יִן וַתֹּ֕אֿמֶר קָנִ֥יתִֿי אִ֖ישׁ אֶתֿ־יְהֹוָֽה׃
[‏ב] וַתֹּ֣סֶףֿ לָלֶ֔דֶֿתֿ אֶתֿ־אָחִ֖יו אֶתֿ־הָ֑בֶֿל וַֽיְהִי־הֶ֙בֶֿל֙ רֹ֣עֵהֿ צֹ֔אֿן וְקַ֕יִן הָיָ֖הֿ עֹבֵֿ֥דֿ אֲדָֿמָֽהֿ׃
[‏ג] וַיְהִ֖י מִקֵּ֣ץ יָמִ֑ים וַיָּבֵ֨א קַ֜יִן מִפְּרִ֧י הָֽאֲדָֿמָ֛הֿ מִנְחָ֖הֿ לַֽיהֹוָֽה׃
[‏ד] וְהֶ֨בֶֿל הֵבִֿ֥יא גַֿם־ה֛וּא מִבְּכֹֿר֥וֹתֿ צֹאֿנ֖וֹ וּמֵֽחֶלְבֵֿהֶ֑ן וַיִּ֣שַׁע יְהֹוָ֔ה אֶל־הֶ֖בֶֿל וְאֶל־מִנְחָתֽֿוֹ׃
[‏ה] וְאֶל־קַ֥יִן וְאֶל־מִנְחָתֿ֖וֹ לֹ֣א שָׁעָ֑הֿ וַיִּ֤חַר לְקַ֙יִן֙ מְאֹ֔דֿ וַֽיִּפְּל֖וּ פָּנָֽיו׃
[‏ו] וַיֹּ֥אֿמֶר יְהֹוָ֖ה אֶל־קָ֑יִן לָ֚מָּהֿ חָ֣רָהֿ לָ֔ךְֿ וְלָ֖מָּהֿ נָֽפְֿל֥וּ פָֿנֶֽיךָֿ׃
[‏ז] הֲל֤וֹא אִם־תֵּיטִיב֙ שְׂאֵ֔תֿ וְאִם֙ לֹ֣א תֵֿיטִ֔יבֿ לַפֶּ֖תַֿח חַטָּ֣אֿתֿ רֹבֵֿ֑ץ וְאֵלֶ֙יךָ֙ תְּשׁ֣וּקָת֔וֹ וְאַתָּ֖הֿ תִּמְשָׁל־בּֽוֹ׃
[‏ח] וַיֹּ֥אֿמֶר קַ֖יִן אֶל־הֶ֣בֶֿל אָחִ֑יו ‍ וַֽיְהִי֙ בִּֽהְיוֹתָֿ֣ם בַּשָּׂדֶ֔הֿ וַיָּ֥קָם קַ֛יִן אֶל־הֶ֥בֶֿל אָחִ֖יו וַיַּֽהַרְגֵֽֿהוּ׃
[‏ט] וַיֹּ֤אֿמֶר יְהֹוָה֙ אֶל־קַ֔יִן אֵ֖י הֶ֣בֶֿל אָחִ֑יךָֿ וַיֹּ֙אֿמֶר֙ לֹ֣א יָדַ֔עְתִּי הֲשֹׁמֵ֥ר אָחִ֖י אָנֹֽכִֿי׃
[‏י] וַיֹּ֖אֿמֶר מֶ֣הֿ עָשִׂ֑יתָֿ ק֚וֹל דְּמֵ֣י אָחִ֔יךָֿ צֹֽעֲקִ֥ים אֵלַ֖י מִן־הָֽאֲדָֿמָֽהֿ׃
[‏יא] וְעַתָּ֖הֿ אָר֣וּר אָ֑תָּהֿ מִן־הָֽאֲדָֿמָה֙ אֲשֶׁ֣ר פָּֽצְתָֿ֣הֿ אֶתֿ־פִּ֔יהָ לָקַ֛חַתֿ אֶתֿ־דְּמֵ֥י אָחִ֖יךָֿ מִיָּדֶֽֿךָֿ׃
[‏יב] כִּ֤י תַֽֿעֲבֹֿד֙ אֶתֿ־הָ֣אֲדָֿמָ֔הֿ לֹֽא־תֹֿסֵ֥ףֿ תֵּֽתֿ־כֹּחָ֖הּ לָ֑ךְֿ נָ֥ע וָנָ֖דֿ תִּֽהְיֶ֥הֿ בָֿאָֽרֶץ׃
[‏יג] וַיֹּ֥אֿמֶר קַ֖יִן אֶל־יְהֹוָ֑ה גָּדֿ֥וֹל עֲוֹנִ֖י מִנְּשֽׂוֹא׃
[‏יד] הֵן֩ גֵּרַ֨שְׁתָּ אֹתִ֜י הַיּ֗וֹם מֵעַל֙ פְּנֵ֣י הָֽאֲדָֿמָ֔הֿ וּמִפָּנֶ֖יךָֿ אֶסָּתֵֿ֑ר וְהָיִ֜יתִֿי נָ֤ע וָנָד֙ בָּאָ֔רֶץ וְהָיָ֥הֿ כָֿל־מֹֽצְאִ֖י יַֽהַרְגֵֽֿנִי׃
[‏טו] וַיֹּ֧אֿמֶר ל֣וֹ יְהֹוָ֗ה לָכֵֿן֙ כָּל־הֹרֵ֣גֿ קַ֔יִן שִׁבְֿעָתַֿ֖יִם יֻקָּ֑ם וַיָּ֨שֶׂם יְהֹוָ֤ה לְקַ֙יִן֙ א֔וֹתֿ לְבִֿלְתִּ֥י הַכּֽוֹתֿ־אֹתֿ֖וֹ כָּל־מֹֽצְאֽוֹ׃
[‏טז] וַיֵּ֥צֵא קַ֖יִן מִלִּפְֿנֵ֣י יְהֹוָ֑ה וַיֵּ֥שֶׁבֿ בְּאֶֽרֶץ־נ֖וֹדֿ קִדְֿמַתֿ־עֵֽדֶֿן׃
[‏יז] וַיֵּ֤דַֿע קַ֙יִן֙ אֶתֿ־אִשְׁתּ֔וֹ וַתַּ֖הַר וַתֵּ֣לֶדֿ אֶתֿ־חֲנ֑וֹךְֿ וַֽיְהִי֙ בֹּ֣נֶהֿ עִ֔יר וַיִּקְרָא֙ שֵׁ֣ם הָעִ֔יר כְּשֵׁ֖ם בְּנ֥וֹ חֲנֽוֹךְֿ׃
[‏יח] וַיִּוָּלֵ֤דֿ לַֽחֲנוֹךְ֙ אֶתֿ־עִירָ֔דֿ וְעִירָ֕דֿ יָלַ֖דֿ אֶתֿ־מְחֽוּיָאֵ֑ל //כתיב // ומחייא֗ל // קרי // וּמְחִיָּאֵ֗ל יָלַד֙ אֶתֿ־מְתֿ֣וּשָׁאֵ֔ל וּמְתֽֿוּשָׁאֵ֖ל יָלַ֥דֿ אֶתֿ־לָֽמֶךְֿ׃
[חמישי] [‏יט] וַיִּֽקַּח־ל֥וֹ לֶ֖מֶךְֿ שְׁתֵּ֣י נָשִׁ֑ים שֵׁ֤ם הָֽאַחַת֙ עָדָ֔הֿ וְשֵׁ֥ם הַשֵּׁנִ֖יתֿ צִלָּֽהֿ׃
[‏כ] וַתֵּ֥לֶדֿ עָדָֿ֖הֿ אֶתֿ־יָבָֿ֑ל ה֣וּא הָיָ֔הֿ אֲבִ֕י יֹשֵׁ֥בֿ אֹ֖הֶל וּמִקְנֶֽהֿ׃
[‏כא] וְשֵׁ֥ם אָחִ֖יו יוּבָֿ֑ל ה֣וּא הָיָ֔הֿ אֲבִ֕י כָּל־תֹּפֵֿ֥שׂ כִּנּ֖וֹר וְעוּגָֽֿבֿ׃
[‏כב] וְצִלָּ֣הֿ גַֿם־הִ֗וא יָֽלְדָֿה֙ אֶתֿ־תּ֣וּבַֿל קַ֔יִן לֹטֵ֕שׁ כָּל־חֹרֵ֥שׁ נְחֹ֖שֶׁתֿ וּבַֿרְזֶ֑ל וַֽאֲח֥וֹתֿ תּֽוּבַֿל־קַ֖יִן נַֽעֲמָֽהֿ׃
[‏כג] וַיֹּ֨אֿמֶר לֶ֜מֶךְֿ לְנָשָׁ֗יו עָדָֿ֤הֿ וְצִלָּה֙ שְׁמַ֣עַן קוֹלִ֔י נְשֵׁ֣י לֶ֔מֶךְֿ הַֽאְזֵ֖נָּהֿ אִמְרָתִֿ֑י כִּ֣י אִ֤ישׁ הָרַ֙גְֿתִּי֙ לְפִֿצְעִ֔י וְיֶ֖לֶדֿ לְחַבֻּֽרָתִֽֿי׃
[‏כד] כִּ֥י שִׁבְֿעָתַֿ֖יִם יֻקַּם־קָ֑יִן וְלֶ֖מֶךְֿ שִׁבְֿעִ֥ים וְשִׁבְֿעָֽהֿ׃
[‏כה] וַיֵּ֨דַֿע אָדָֿ֥ם עוֹד֙ אֶתֿ־אִשְׁתּ֔וֹ וַתֵּ֣לֶדֿ בֵּ֔ן וַתִּקְרָ֥א אֶתֿ־שְׁמ֖וֹ שֵׁ֑תֿ כִּ֣י שָֽׁתֿ־לִ֤י אֱלֹהִים֙ זֶ֣רַע אַחֵ֔ר תַּ֣חַתֿ הֶ֔בֶֿל כִּ֥י הֲרָגֿ֖וֹ קָֽיִן׃
[‏כו] וּלְשֵׁ֤תֿ גַּם־הוּא֙ יֻלַּדֿ־בֵּ֔ן וַיִּקְרָ֥א אֶתֿ־שְׁמ֖וֹ אֱנ֑וֹשׁ אָ֣ז הוּחַ֔ל לִקְרֹ֖א בְּשֵׁ֥ם יְהֹוָֽה׃ס

פרק ה
[ששי] [‏א] זֶ֣ה סֵ֔פֶֿר תּֽוֹלְדֹֿ֖תֿ אָדָֿ֑ם בְּי֗וֹם בְּרֹ֤א אֱלֹהִים֙ אָדָ֔ם בִּדְֿמ֥וּתֿ אֱלֹהִ֖ים עָשָׂ֥הֿ אֹתֽֿוֹ׃
[‏ב] זָכָֿ֥ר וּנְקֵבָֿ֖הֿ בְּרָאָ֑ם וַיְבָֿ֣רֶךְֿ אֹתָ֗ם וַיִּקְרָ֤א אֶתֿ־שְׁמָם֙ אָדָ֔ם בְּי֖וֹם הִבָּֽרְאָֽם׃
[‏ג] וַיְחִ֣י אָדָ֗ם שְׁלֹשִׁ֤ים וּמְאַת֙ שָׁנָ֔הֿ וַיּ֥וֹלֶדֿ בִּדְֿמוּתֿ֖וֹ כְּצַלְמ֑וֹ וַיִּקְרָ֥א אֶתֿ־שְׁמ֖וֹ שֵֽׁתֿ׃
[‏ד] וַיִּֽהְי֣וּ יְמֵֽי־אָדָ֗ם אַֽחֲרֵי֙ הֽוֹלִידֿ֣וֹ אֶתֿ־שֵׁ֔תֿ שְׁמֹנֶ֥הֿ מֵאֹ֖תֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃
[‏ה] וַיִּֽהְי֞וּ כָּל־יְמֵ֤י אָדָֿם֙ אֲשֶׁר־חַ֔י תְּשַׁ֤ע מֵאוֹת֙ שָׁנָ֔הֿ וּשְׁלֹשִׁ֖ים שָׁנָ֑הֿ וַיָּמֹֽתֿ׃ס
[‏ו] וַֽיְחִי־שֵׁ֕תֿ חָמֵ֥שׁ שָׁנִ֖ים וּמְאַ֣תֿ שָׁנָ֑הֿ וַיּ֖וֹלֶדֿ אֶתֿ־אֱנֽוֹשׁ׃
[‏ז] וַֽיְחִי־שֵׁ֗תֿ אַֽחֲרֵי֙ הֽוֹלִידֿ֣וֹ אֶתֿ־אֱנ֔וֹשׁ שֶׁ֣בַֿע שָׁנִ֔ים וּשְׁמֹנֶ֥הֿ מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃
[‏ח] וַיִּֽהְיוּ֙ כָּל־יְמֵי־שֵׁ֔תֿ שְׁתֵּ֤ים עֶשְׂרֵה֙ שָׁנָ֔הֿ וּתְֿשַׁ֥ע מֵא֖וֹתֿ שָׁנָ֑הֿ וַיָּמֹֽתֿ׃ס
[‏ט] וַיְחִ֥י אֱנ֖וֹשׁ תִּשְׁעִ֣ים שָׁנָ֑הֿ וַיּ֖וֹלֶדֿ אֶתֿ־קֵינָֽן׃
[‏י] וַיְחִ֣י אֱנ֗וֹשׁ אַֽחֲרֵי֙ הֽוֹלִידֿ֣וֹ אֶתֿ־קֵינָ֔ן חֲמֵ֤שׁ עֶשְׂרֵה֙ שָׁנָ֔הֿ וּשְׁמֹנֶ֥הֿ מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃
[‏יא] וַיִּֽהְיוּ֙ כָּל־יְמֵ֣י אֱנ֔וֹשׁ חָמֵ֣שׁ שָׁנִ֔ים וּתְֿשַׁ֥ע מֵא֖וֹתֿ שָׁנָ֑הֿ וַיָּמֹֽתֿ׃ס
[‏יב] וַיְחִ֥י קֵינָ֖ן שִׁבְֿעִ֣ים שָׁנָ֑הֿ וַיּ֖וֹלֶדֿ אֶתֿ־מַֽהֲלַלְאֵֽל׃
[‏יג] וַיְחִ֣י קֵינָ֗ן אַֽחֲרֵי֙ הֽוֹלִידֿ֣וֹ אֶתֿ־מַֽהֲלַלְאֵ֔ל אַרְבָּעִ֣ים שָׁנָ֔הֿ וּשְׁמֹנֶ֥הֿ מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃
[‏יד] וַיִּֽהְיוּ֙ כָּל־יְמֵ֣י קֵינָ֔ן עֶ֣שֶׂר שָׁנִ֔ים וּתְֿשַׁ֥ע מֵא֖וֹתֿ שָׁנָ֑הֿ וַיָּמֹֽתֿ׃ס
[‏טו] וַיְחִ֣י מַֽהֲלַלְאֵ֔ל חָמֵ֥שׁ שָׁנִ֖ים וְשִׁשִּׁ֣ים שָׁנָ֑הֿ וַיּ֖וֹלֶדֿ אֶתֿ־יָֽרֶדֿ׃
[‏טז] וַיְחִ֣י מַֽהֲלַלְאֵ֗ל אַֽחֲרֵי֙ הֽוֹלִידֿ֣וֹ אֶתֿ־יֶ֔רֶדֿ שְׁלֹשִׁ֣ים שָׁנָ֔הֿ וּשְׁמֹנֶ֥הֿ מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃
[‏יז] וַיִּֽהְיוּ֙ כָּל־יְמֵ֣י מַֽהֲלַלְאֵ֔ל חָמֵ֤שׁ וְתִֿשְׁעִים֙ שָׁנָ֔הֿ וּשְׁמֹנֶ֥הֿ מֵא֖וֹתֿ שָׁנָ֑הֿ וַיָּמֹֽתֿ׃ס
[‏יח] וַֽיְחִי־יֶ֕רֶדֿ שְׁתַּ֧יִם וְשִׁשִּׁ֛ים שָׁנָ֖הֿ וּמְאַ֣תֿ שָׁנָ֑הֿ וַיּ֖וֹלֶדֿ אֶתֿ־חֲנֽוֹךְֿ׃
[‏יט] וַֽיְחִי־יֶ֗רֶדֿ אַֽחֲרֵי֙ הֽוֹלִידֿ֣וֹ אֶתֿ־חֲנ֔וֹךְֿ שְׁמֹנֶ֥הֿ מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃
[‏כ] וַיִּֽהְיוּ֙ כָּל־יְמֵי־יֶ֔רֶדֿ שְׁתַּ֤יִם‌ וְשִׁשִּׁים֙ שָׁנָ֔הֿ וּתְֿשַׁ֥ע מֵא֖וֹתֿ שָׁנָ֑הֿ וַיָּמֹֽתֿ׃ס
[‏כא] וַיְחִ֣י חֲנ֔וֹךְֿ חָמֵ֥שׁ וְשִׁשִּׁ֖ים שָׁנָ֑הֿ וַיּ֖וֹלֶדֿ אֶתֿ־מְתֿוּשָֽׁלַח׃
[‏כב] וַיִּתְֿהַלֵּ֨ךְֿ חֲנ֜וֹךְֿ אֶתֿ־הָֽאֱלֹהִ֗ים אַֽחֲרֵי֙ הֽוֹלִידֿ֣וֹ אֶתֿ־מְתֿוּשֶׁ֔לַח שְׁלֹ֥שׁ מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃
[‏כג] וַיְהִ֖י כָּל־יְמֵ֣י חֲנ֑וֹךְֿ חָמֵ֤שׁ וְשִׁשִּׁים֙ שָׁנָ֔הֿ וּשְׁלֹ֥שׁ מֵא֖וֹתֿ שָׁנָֽהֿ׃
[‏כד] וַיִּתְֿהַלֵּ֥ךְֿ חֲנ֖וֹךְֿ אֶתֿ־הָֽאֱלֹהִ֑ים וְאֵינֶ֕נּוּ כִּֽי־לָקַ֥ח אֹת֖וֹ אֱלֹהִֽים׃ס
[שביעי] [‏כה] וַיְחִ֣י מְתֿוּשֶׁ֔לַח שֶׁ֧בַֿע וּשְׁמֹנִ֛ים‌ שָׁנָ֖הֿ וּמְאַ֣תֿ שָׁנָ֑הֿ וַיּ֖וֹלֶדֿ אֶתֿ־לָֽמֶךְֿ׃
[‏כו] וַיְחִ֣י מְתֿוּשֶׁ֗לַח אַֽחֲרֵי֙ הֽוֹלִידֿ֣וֹ אֶתֿ־לֶ֔מֶךְֿ שְׁתַּ֤יִם‌ וּשְׁמוֹנִים֙ שָׁנָ֔הֿ וּשְׁבַֿ֥ע מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃
[‏כז] וַיִּֽהְיוּ֙ כָּל־יְמֵ֣י מְתֿוּשֶׁ֔לַח תֵּ֤שַׁע‌ וְשִׁשִּׁים֙ שָׁנָ֔הֿ וּתְֿשַׁ֥ע מֵא֖וֹתֿ שָׁנָ֑הֿ וַיָּמֹֽתֿ׃ס
[‏כח] וַֽיְחִי־לֶ֕מֶךְֿ שְׁתַּ֧יִם וּשְׁמֹנִ֛ים שָׁנָ֖הֿ וּמְאַ֣תֿ שָׁנָ֑הֿ וַיּ֖וֹלֶדֿ בֵּֽן׃
[‏כט] וַיִּקְרָ֧א אֶתֿ־שְׁמ֛וֹ נֹ֖חַ לֵאֿמֹ֑ר זֶ֠֞הֿ יְנַֽחֲמֵ֤נוּ מִֽמַּֽעֲשֵׂ֙נוּ֙ וּמֵֽעִצְּבֿ֣וֹן יָדֵ֔ינוּ מִן־הָ֣אֲדָֿמָ֔הֿ אֲשֶׁ֥ר אֵֽרֲרָ֖הּ יְהֹוָֽה׃
[‏ל] וַֽיְחִי־לֶ֗מֶךְֿ אַֽחֲרֵי֙ הֽוֹלִידֿ֣וֹ אֶתֿ־נֹ֔חַ חָמֵ֤שׁ וְתִֿשְׁעִים֙ שָׁנָ֔הֿ וַֽחֲמֵ֥שׁ מֵאֹ֖תֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃
[‏לא] וַֽיְהִי֙ כָּל־יְמֵי־לֶ֔מֶךְֿ שֶׁ֤בַֿע וְשִׁבְֿעִים֙ שָׁנָ֔הֿ וּשְׁבַֿ֥ע מֵא֖וֹתֿ שָׁנָ֑הֿ וַיָּמֹֽתֿ׃ס
[‏לב] וַֽיְהִי־נֹ֕חַ בֶּן־חֲמֵ֥שׁ מֵא֖וֹתֿ שָׁנָ֑הֿ וַיּ֣וֹלֶדֿ נֹ֔חַ אֶתֿ־שֵׁ֖ם אֶתֿ־חָ֥ם וְאֶתֿ־יָֽפֶֿתֿ׃

פרק ו
[‏א] וַֽיְהִי֙ כִּֽי־הֵחֵ֣ל הָֽאָדָ֔ם לָרֹ֖בֿ עַל־פְּנֵ֣י הָֽאֲדָֿמָ֑הֿ וּבָֿנ֖וֹתֿ יֻלְּדֿ֥וּ לָהֶֽם׃
[‏ב] וַיִּרְא֤וּ בְֿנֵי־הָֽאֱלֹהִים֙ אֶתֿ־בְּנ֣וֹתֿ הָֽאָדָ֔ם כִּ֥י טֹבֹֿ֖תֿ הֵ֑נָּהֿ וַיִּקְח֤וּ לָהֶם֙ נָשִׁ֔ים מִכֹּ֖ל אֲשֶׁ֥ר בָּחָֽרוּ׃
[‏ג] וַיֹּ֣אֿמֶר יְהֹוָ֗ה לֹֽא־יָד֨וֹן רוּחִ֤י בָֽֿאָדָֿם֙ לְעֹלָ֔ם בְּשַׁגָּ֖ם ה֣וּא בָֿשָׂ֑ר וְהָי֣וּ יָמָ֔יו מֵאָ֥הֿ וְעֶשְׂרִ֖ים שָׁנָֽהֿ׃
[‏ד] הַנְּפִֿלִ֞ים הָי֣וּ בָֿאָרֶץ֘ בַּיָּמִ֣ים הָהֵם֒ וְגַֿ֣ם אַֽחֲרֵי־כֵ֗ן אֲשֶׁ֨ר יָבֹ֜אוּ בְּנֵ֤י הָֽאֱלֹהִים֙ אֶל־בְּנ֣וֹתֿ הָֽאָדָ֔ם וְיָֽלְדֿ֖וּ לָהֶ֑ם הֵ֧מָּהֿ הַגִּבֹּרִ֛ים אֲשֶׁ֥ר מֵֽעוֹלָ֖ם אַנְשֵׁ֥י הַשֵּֽׁם׃פ
[מפטיר] [‏ה] וַיַּ֣רְא יְהֹוָ֔ה כִּ֥י רַבָּ֛הֿ רָעַ֥תֿ הָֽאָדָֿ֖ם בָּאָ֑רֶץ וְכָֿל־יֵ֙צֶר֙ מַחְשְׁבֹֿ֣תֿ לִבּ֔וֹ רַ֥ק רַ֖ע כָּל־הַיּֽוֹם׃
[‏ו] וַיִּנָּ֣חֶם יְהֹוָ֔ה כִּֽי־עָשָׂ֥הֿ אֶתֿ־הָֽאָדָֿ֖ם בָּאָ֑רֶץ וַיִּֽתְֿעַצֵּ֖בֿ אֶל־לִבּֽוֹ׃
[‏ז] וַיֹּ֣אֿמֶר יְהֹוָ֗ה אֶמְחֶ֨הֿ אֶתֿ־הָֽאָדָֿ֤ם אֲשֶֽׁר־בָּרָ֙אֿתִֿי֙ מֵעַל֙ פְּנֵ֣י הָֽאֲדָֿמָ֔הֿ מֵֽאָדָֿם֙ עַדֿ־בְּהֵמָ֔הֿ עַדֿ־רֶ֖מֶשׂ וְעַדֿ־ע֣וֹףֿ הַשָּׁמָ֑יִם כִּ֥י נִחַ֖מְתִּי כִּ֥י עֲשִׂיתִֽֿם׃
[‏ח] וְנֹ֕חַ מָ֥צָא חֵ֖ן בְּעֵינֵ֥י יְהֹוָֽה׃פ
‏{פרשת נח}[‏ט] אֵ֚לֶּהֿ תּֽוֹלְדֹֿ֣תֿ נֹ֔חַ נֹ֗חַ אִ֥ישׁ צַדִּ֛יק תָּמִ֥ים הָיָ֖הֿ בְּדֹֽֿרֹתָֿ֑יו אֶתֿ־הָֽאֱלֹהִ֖ים הִֽתְֿהַלֶּךְֿ־נֹֽחַ׃
[‏י] וַיּ֥וֹלֶדֿ נֹ֖חַ שְׁלֹשָׁ֣הֿ בָֿנִ֑ים אֶתֿ־שֵׁ֖ם אֶתֿ־חָ֥ם וְאֶתֿ־יָֽפֶֿתֿ׃
[‏יא] וַתִּשָּׁחֵ֥תֿ הָאָ֖רֶץ לִפְנֵ֣י הָֽאֱלֹהִ֑ים וַתִּמָּלֵ֥א הָאָ֖רֶץ חָמָֽס׃
[‏יב] וַיַּ֧רְא אֱלֹהִ֛ים אֶתֿ־הָאָ֖רֶץ וְהִנֵּ֣הֿ נִשְׁחָ֑תָֿהֿ כִּֽי־הִשְׁחִ֧יתֿ כָּל־בָּשָׂ֛ר אֶתֿ־דַּרְכּ֖וֹ עַל־הָאָֽרֶץ׃ס
[‏יג] וַיֹּ֨אֿמֶר אֱלֹהִ֜ים לְנֹ֗חַ קֵ֤ץ כָּל־בָּשָׂר֙ בָּ֣א לְפָֿנַ֔י כִּי־מָֽלְאָ֥הֿ הָאָ֛רֶץ חָמָ֖ס מִפְּנֵיהֶ֑ם וְהִנְנִ֥י מַשְׁחִיתָֿ֖ם אֶתֿ־הָאָֽרֶץ׃
[‏יד] עֲשֵׂ֤הֿ לְךָ֙ תֵּבַֿ֣תֿ עֲצֵי־גֹ֔פֶֿר קִנִּ֖ים תַּֽעֲשֶׂ֣הֿ אֶתֿ־הַתֵּבָֿ֑הֿ וְכָֽֿפַֿרְתָּ֥ אֹתָֿ֛הּ מִבַּ֥יִתֿ וּמִח֖וּץ בַּכֹּֽפֶֿר׃
[‏טו] וְזֶ֕הֿ אֲשֶׁ֥ר תַּֽעֲשֶׂ֖הֿ אֹתָֿ֑הּ שְׁלֹ֧שׁ מֵא֣וֹתֿ אַמָּ֗הֿ אֹ֚רֶךְֿ הַתֵּבָ֔הֿ חֲמִשִּׁ֤ים אַמָּה֙ רָחְבָּ֔הּ וּשְׁלֹשִׁ֥ים אַמָּ֖הֿ קֽוֹמָתָֽֿהּ׃
[‏טז] צֹ֣הַר׀ תַּֽעֲשֶׂ֣הֿ לַתֵּבָ֗הֿ וְאֶל־אַמָּה֙ תְּכַֿלֶּ֣נָּהֿ מִלְמַ֔עְלָהֿ וּפֶֿ֥תַֿח הַתֵּבָֿ֖הֿ בְּצִדָּ֣הּ תָּשִׂ֑ים תַּחְתִּיִּ֛ם שְׁנִיִּ֥ם וּשְׁלִשִׁ֖ים תַּֽעֲשֶֽׂהָ׃
[‏יז] וַֽאֲנִ֗י הִנְנִי֩ מֵבִ֨יא אֶתֿ־הַמַּבּ֥וּל מַ֙יִם֙ עַל־הָאָ֔רֶץ לְשַׁחֵ֣תֿ כָּל־בָּשָׂ֗ר אֲשֶׁר־בּוֹ֙ ר֣וּחַ חַיִּ֔ים מִתַּ֖חַתֿ הַשָּׁמָ֑יִם כֹּ֥ל אֲשֶׁר־בָּאָ֖רֶץ יִגְֿוָֽע׃
[‏יח] וַֽהֲקִֽמֹתִֿ֥י אֶתֿ־בְּרִיתִֿ֖י אִתָּ֑ךְֿ וּבָֿאֿתָ֙ אֶל־הַתֵּבָ֔הֿ אַתָּ֕הֿ וּבָֿנֶ֛יךָֿ וְאִשְׁתְּךָֿ֥ וּנְשֵֽׁי־בָֿנֶ֖יךָֿ אִתָּֽךְֿ׃
[‏יט] וּמִכָּל־הָ֠חַי מִכָּל־בָּשָׂ֞ר שְׁנַ֧יִם מִכֹּ֛ל תָּבִֿ֥יא אֶל־הַתֵּבָֿ֖הֿ לְהַֽחֲיֹ֣תֿ אִתָּ֑ךְֿ זָכָֿ֥ר וּנְקֵבָֿ֖הֿ יִֽהְיֽוּ׃
[‏כ] מֵֽהָע֣וֹףֿ לְמִינֵ֗הוּ וּמִן־הַבְּהֵמָה֙ לְמִינָ֔הּ מִכֹּ֛ל רֶ֥מֶשׂ הָֽאֲדָֿמָ֖הֿ לְמִינֵ֑הוּ שְׁנַ֧יִם מִכֹּ֛ל יָבֹֿ֥אוּ אֵלֶ֖יךָֿ לְהַֽחֲיֽוֹתֿ׃
[‏כא] וְאַתָּ֣הֿ קַח־לְךָ֗ מִכָּל־מַֽאֲכָֿל֙ אֲשֶׁ֣ר יֵֽאָכֵ֔ל וְאָֽסַפְֿתָּ֖ אֵלֶ֑יךָֿ וְהָיָ֥הֿ לְךָֿ֛ וְלָהֶ֖ם לְאָכְֿלָֽהֿ׃
[‏כב] וַיַּ֖עַשׂ נֹ֑חַ כְּ֠כֹֿל אֲשֶׁ֨ר צִוָּ֥הֿ אֹתֿ֛וֹ אֱלֹהִ֖ים כֵּ֥ן עָשָֽׂהֿ׃

פרק ז
[שני] [‏א] וַיֹּ֤אֿמֶר יְהֹוָה֙ לְנֹ֔חַ בֹּֽא־אַתָּ֥הֿ וְכָֿל־בֵּֽיתְֿךָֿ֖ אֶל־הַתֵּבָֿ֑הֿ כִּי־אֹֽתְֿךָֿ֥ רָאִ֛יתִֿי צַדִּ֥יק לְפָֿנַ֖י בַּדּ֥וֹר הַזֶּֽהֿ׃
[‏ב] מִכֹּ֣ל׀ הַבְּהֵמָ֣הֿ הַטְּהוֹרָ֗הֿ תִּֽקַּח־לְךָֿ֛ שִׁבְֿעָ֥הֿ שִׁבְֿעָ֖הֿ אִ֣ישׁ וְאִשְׁתּ֑וֹ וּמִן־הַבְּהֵמָ֡הֿ אֲ֠שֶׁר לֹ֣א טְהֹרָ֥הֿ הִ֛וא שְׁנַ֖יִם אִ֥ישׁ וְאִשְׁתּֽוֹ׃
[‏ג] גַּ֣ם מֵע֧וֹףֿ הַשָּׁמַ֛יִם שִׁבְֿעָ֥הֿ שִׁבְֿעָ֖הֿ זָכָֿ֣ר וּנְקֵבָֿ֑הֿ לְחַיּ֥וֹתֿ זֶ֖רַע עַל־פְּנֵ֥י כָֿל־הָאָֽרֶץ׃
[‏ד] כִּי֩ לְיָמִ֨ים ע֜וֹדֿ שִׁבְֿעָ֗הֿ אָֽנֹכִֿי֙ מַמְטִ֣יר עַל־הָאָ֔רֶץ אַרְבָּעִ֣ים י֔וֹם וְאַרְבָּעִ֖ים לָ֑יְלָהֿ וּמָחִ֗יתִֿי אֶתֿ־כָּל־הַיְקוּם֙ אֲשֶׁ֣ר עָשִׂ֔יתִֿי מֵעַ֖ל פְּנֵ֥י הָֽאֲדָֿמָֽהֿ׃
[‏ה] וַיַּ֖עַשׂ נֹ֑חַ כְּכֹֿ֥ל אֲשֶׁר־צִוָּ֖הוּ יְהֹוָֽה׃
[‏ו] וְנֹ֕חַ בֶּן־שֵׁ֥שׁ מֵא֖וֹתֿ שָׁנָ֑הֿ וְהַמַּבּ֣וּל הָיָ֔הֿ מַ֖יִם עַל־הָאָֽרֶץ׃
[‏ז] וַיָּ֣בֹֿא נֹ֗חַ וּ֠בָֿנָיו וְאִשְׁתּ֧וֹ וּנְשֵֽׁי־בָֿנָ֛יו אִתּ֖וֹ אֶל־הַתֵּבָֿ֑הֿ מִפְּנֵ֖י מֵ֥י הַמַּבּֽוּל׃
[‏ח] מִן־הַבְּהֵמָה֙ הַטְּהוֹרָ֔הֿ וּמִ֨ן־הַבְּהֵמָ֔הֿ אֲשֶׁ֥ר אֵינֶ֖נָּהֿ טְהֹרָ֑הֿ וּמִ֨ן־הָע֔וֹףֿ וְכֹֿ֥ל אֲשֶׁר־רֹמֵ֖שׂ עַל־הָֽאֲדָֿמָֽהֿ׃
[‏ט] שְׁנַ֨יִם שְׁנַ֜יִם בָּ֧אוּ אֶל־נֹ֛חַ אֶל־הַתֵּבָֿ֖הֿ זָכָֿ֣ר וּנְקֵבָֿ֑הֿ כַּֽאֲשֶׁ֛ר צִוָּ֥הֿ אֱלֹהִ֖ים אֶתֿ־נֹֽחַ׃
[‏י] וַיְהִ֖י לְשִׁבְֿעַ֣תֿ הַיָּמִ֑ים וּמֵ֣י הַמַּבּ֔וּל הָי֖וּ עַל־הָאָֽרֶץ׃
[‏יא] בִּשְׁנַ֨תֿ שֵֽׁשׁ־מֵא֤וֹתֿ שָׁנָה֙ לְחַיֵּי־נֹ֔חַ בַּחֹ֙דֶֿשׁ֙ הַשֵּׁנִ֔י בְּשִׁבְֿעָֽהֿ־עָשָׂ֥ר י֖וֹם לַחֹ֑דֶֿשׁ בַּיּ֣וֹם הַזֶּ֗הֿ נִבְֿקְעוּ֙ כָּל־מַעְיְנוֹת֙ תְּה֣וֹם רַבָּ֔הֿ וַֽאֲרֻבֹּ֥תֿ הַשָּׁמַ֖יִם נִפְֿתָּֽחוּ׃
[‏יב] וַיְהִ֥י הַגֶּ֖שֶׁם עַל־הָאָ֑רֶץ אַרְבָּעִ֣ים י֔וֹם וְאַרְבָּעִ֖ים לָֽיְלָהֿ׃
[‏יג] בְּעֶ֨צֶם הַיּ֤וֹם הַזֶּה֙ בָּ֣א נֹ֔חַ וְשֵֽׁם־וְחָ֥ם וָיֶ֖פֶֿתֿ בְּנֵי־נֹ֑חַ וְאֵ֣שֶׁתֿ נֹ֗חַ וּשְׁלֹ֧שֶׁתֿ נְשֵֽׁי־בָֿנָ֛יו אִתָּ֖ם אֶל־הַתֵּבָֽֿהֿ׃
[‏יד] הֵ֜מָּהֿ וְכָֿל־הַֽחַיָּ֣הֿ לְמִינָ֗הּ וְכָֿל־הַבְּהֵמָה֙ לְמִינָ֔הּ וְכָֿל־הָרֶ֛מֶשׂ הָֽרֹמֵ֥שׂ עַל־הָאָ֖רֶץ לְמִינֵ֑הוּ וְכָֿל־הָע֣וֹףֿ לְמִינֵ֔הוּ כֹּ֖ל צִפּ֥וֹר כָּל־כָּנָֽףֿ׃
[‏טו] וַיָּבֹֿ֥אוּ אֶל־נֹ֖חַ אֶל־הַתֵּבָֿ֑הֿ שְׁנַ֤יִם שְׁנַ֙יִם֙ מִכָּל־הַבָּשָׂ֔ר אֲשֶׁר־בּ֖וֹ ר֥וּחַ חַיִּֽים׃
[‏טז] וְהַבָּאִ֗ים זָכָ֨ר וּנְקֵבָֿ֤הֿ מִכָּל־בָּשָׂר֙ בָּ֔אוּ כַּֽאֲשֶׁ֛ר צִוָּ֥הֿ אֹתֿ֖וֹ אֱלֹהִ֑ים וַיִּסְגֹּ֥ר יְהֹוָ֖ה בַּֽעֲדֽֿוֹ׃
[שלישי] [‏יז] וַיְהִ֧י הַמַּבּ֛וּל אַרְבָּעִ֥ים י֖וֹם עַל־הָאָ֑רֶץ וַיִּרְבּ֣וּ הַמַּ֗יִם וַיִּשְׂאוּ֙ אֶתֿ־הַתֵּבָ֔הֿ וַתָּ֖רָם מֵעַ֥ל הָאָֽרֶץ׃
[‏יח] וַֽיִּגְֿבְּר֥וּ הַמַּ֛יִם וַיִּרְבּ֥וּ מְאֹ֖דֿ עַל־הָאָ֑רֶץ וַתֵּ֥לֶךְֿ הַתֵּבָֿ֖הֿ עַל־פְּנֵ֥י הַמָּֽיִם׃
[‏יט] וְהַמַּ֗יִם גָּֽבְֿר֛וּ מְאֹ֥דֿ מְאֹ֖דֿ עַל־הָאָ֑רֶץ וַיְכֻֿסּ֗וּ כָּל־הֶֽהָרִים֙ הַגְּבֹֿהִ֔ים אֲשֶׁר־תַּ֖חַתֿ כָּל־הַשָּׁמָֽיִם׃
[‏כ] חֲמֵ֨שׁ עֶשְׂרֵ֤הֿ אַמָּה֙ מִלְמַ֔עְלָהֿ גָּֽבְֿר֖וּ הַמָּ֑יִם וַיְכֻֿסּ֖וּ הֶֽהָרִֽים׃
[‏כא] וַיִּגְֿוַ֞ע כָּל־בָּשָׂ֣ר׀ הָֽרֹמֵ֣שׂ עַל־הָאָ֗רֶץ בָּע֤וֹףֿ וּבַֿבְּהֵמָה֙ וּבַֿ֣חַיָּ֔הֿ וּבְֿכָֿל־הַשֶּׁ֖רֶץ הַשֹּׁרֵ֣ץ עַל־הָאָ֑רֶץ וְכֹֿ֖ל הָֽאָדָֽֿם׃
[‏כב] כֹּ֡ל אֲשֶׁר֩ נִשְׁמַתֿ־ר֨וּחַ חַיִּ֜ים בְּאַפָּ֗יו מִכֹּ֛ל אֲשֶׁ֥ר בֶּחָֽרָבָֿ֖הֿ מֵֽתֿוּ׃
[‏כג] וַיִּ֜מַח אֶֽתֿ־כָּל־הַיְק֣וּם׀ אֲשֶׁ֣ר׀ עַל־פְּנֵ֣י הָֽאֲדָֿמָ֗הֿ מֵֽאָדָֿ֤ם עַדֿ־בְּהֵמָה֙ עַדֿ־רֶ֙מֶשׂ֙ וְעַדֿ־ע֣וֹףֿ הַשָּׁמַ֔יִם וַיִּמָּח֖וּ מִן־הָאָ֑רֶץ וַיִּשָּׁ֧אֶר אַךְֿ־נֹ֛חַ וַֽאֲשֶׁ֥ר אִתּ֖וֹ בַּתֵּבָֽֿהֿ׃
[‏כד] וַֽיִּגְֿבְּר֥וּ הַמַּ֖יִם עַל־הָאָ֑רֶץ חֲמִשִּׁ֥ים וּמְאַ֖תֿ יֽוֹם׃

פרק ח
[‏א] וַיִּזְכֹּ֤ר אֱלֹהִים֙ אֶתֿ־נֹ֔חַ וְאֵ֤תֿ כָּל־הַֽחַיָּה֙ וְאֶתֿ־כָּל־הַבְּהֵמָ֔הֿ אֲשֶׁ֥ר אִתּ֖וֹ בַּתֵּבָֿ֑הֿ וַיַּֽעֲבֵ֨ר אֱלֹהִ֥ים ר֙וּחַ֙ עַל־הָאָ֔רֶץ וַיָּשֹׁ֖כּוּ הַמָּֽיִם׃
[‏ב] וַיִּסָּֽכְֿרוּ֙ מַעְיְנֹ֣תֿ תְּה֔וֹם וַֽאֲרֻבֹּ֖תֿ הַשָּׁמָ֑יִם וַיִּכָּלֵ֥א הַגֶּ֖שֶׁם מִן־הַשָּׁמָֽיִם׃
[‏ג] וַיָּשֻׁ֧בֿוּ הַמַּ֛יִם מֵעַ֥ל הָאָ֖רֶץ הָל֣וֹךְֿ וָשׁ֑וֹבֿ וַיַּחְסְר֣וּ הַמַּ֔יִם מִקְצֵ֕הֿ חֲמִשִּׁ֥ים וּמְאַ֖תֿ יֽוֹם׃
[‏ד] וַתָּ֤נַח הַתֵּבָֿה֙ בַּחֹ֣דֶֿשׁ הַשְּׁבִֿיעִ֔י בְּשִׁבְֿעָֽהֿ־עָשָׂ֥ר י֖וֹם לַחֹ֑דֶֿשׁ עַ֖ל הָרֵ֥י אֲרָרָֽט׃
[‏ה] וְהַמַּ֗יִם הָיוּ֙ הָל֣וֹךְֿ וְחָס֔וֹר עַ֖דֿ הַחֹ֣דֶֿשׁ הָֽעֲשִׂירִ֑י בָּֽעֲשִׂירִי֙ בְּאֶחָ֣דֿ לַחֹ֔דֶֿשׁ נִרְא֖וּ רָאֿשֵׁ֥י הֶֽהָרִֽים׃
[‏ו] וַיְהִ֕י מִקֵּ֖ץ אַרְבָּעִ֣ים י֑וֹם וַיִּפְֿתַּ֣ח נֹ֔חַ אֶתֿ־חַלּ֥וֹן הַתֵּבָֿ֖הֿ אֲשֶׁ֥ר עָשָֽׂהֿ׃
[‏ז] וַיְשַׁלַּ֖ח אֶתֿ־הָֽעֹרֵ֑בֿ וַיֵּצֵ֤א יָצוֹא֙ וָשׁ֔וֹבֿ עַדֿ־יְבֹֿ֥שֶׁתֿ הַמַּ֖יִם מֵעַ֥ל הָאָֽרֶץ׃
[‏ח] וַיְשַׁלַּ֥ח אֶתֿ־הַיּוֹנָ֖הֿ מֵֽאִתּ֑וֹ לִרְאוֹת֙ הֲקַ֣לּוּ הַמַּ֔יִם מֵעַ֖ל פְּנֵ֥י הָֽאֲדָֿמָֽהֿ׃
[‏ט] וְלֹא־מָֽצְאָה֩ הַיּוֹנָ֨הֿ מָנ֜וֹחַ לְכַֿףֿ־רַגְֿלָ֗הּ וַתָּ֤שָׁבֿ אֵלָיו֙ אֶל־הַתֵּבָ֔הֿ כִּי־מַ֖יִם עַל־פְּנֵ֣י כָֿל־הָאָ֑רֶץ וַיִּשְׁלַ֤ח יָדֿוֹ֙ וַיִּקָּחֶ֔הָ וַיָּבֵֿ֥א אֹתָֿ֛הּ אֵלָ֖יו אֶל־הַתֵּבָֽֿהֿ׃
[‏י] וַיָּ֣חֶל ע֔וֹדֿ שִׁבְֿעַ֥תֿ יָמִ֖ים אֲחֵרִ֑ים וַיֹּ֛סֶףֿ שַׁלַּ֥ח אֶתֿ־הַיּוֹנָ֖הֿ מִן־הַתֵּבָֽֿהֿ׃
[‏יא] וַתָּבֹ֨א אֵלָ֤יו הַיּוֹנָה֙ לְעֵ֣תֿ עֶ֔רֶבֿ וְהִנֵּ֥הֿ עֲלֵהֿ־זַ֖יִתֿ טָרָ֣ףֿ בְּפִֿ֑יהָ וַיֵּ֣דַֿע נֹ֔חַ כִּי־קַ֥לּוּ הַמַּ֖יִם מֵעַ֥ל הָאָֽרֶץ׃
[‏יב] וַיִּיָּ֣חֶל ע֔וֹדֿ שִׁבְֿעַ֥תֿ יָמִ֖ים אֲחֵרִ֑ים וַיְשַׁלַּח֙ אֶתֿ־הַיּוֹנָ֔הֿ וְלֹא־יָֽסְפָֿ֥הֿ שֽׁוּבֿ־אֵלָ֖יו עֽוֹדֿ׃
[‏יג] וַ֠יְהִי בְּאַחַ֨תֿ וְשֵֽׁשׁ־מֵא֜וֹתֿ שָׁנָ֗הֿ בָּֽרִאֿשׁוֹן֙ בְּאֶחָ֣דֿ לַחֹ֔דֶֿשׁ חָֽרְבֿ֥וּ הַמַּ֖יִם מֵעַ֣ל הָאָ֑רֶץ וַיָּ֤סַר נֹ֙חַ֙ אֶתֿ־מִכְֿסֵ֣הֿ הַתֵּבָ֔הֿ וַיַּ֕רְא וְהִנֵּ֥הֿ חָֽרְבֿ֖וּ פְּנֵ֥י הָֽאֲדָֿמָֽהֿ׃
[‏יד] וּבַֿחֹ֙דֶֿשׁ֙ הַשֵּׁנִ֔י בְּשִׁבְֿעָ֧הֿ וְעֶשְׂרִ֛ים י֖וֹם לַחֹ֑דֶֿשׁ יָֽבְֿשָׁ֖הֿ הָאָֽרֶץ׃ס
[רביעי] [‏טו] וַיְדַֿבֵּ֥ר אֱלֹהִ֖ים אֶל־נֹ֥חַ לֵאֿמֹֽר׃
[‏טז] צֵ֖א מִן־הַתֵּבָֿ֑הֿ אַתָּ֕הֿ וְאִשְׁתְּךָֿ֛ וּבָֿנֶ֥יךָֿ וּנְשֵֽׁי־בָֿנֶ֖יךָֿ אִתָּֽךְֿ׃
[‏יז] כָּל־הַֽחַיָּ֨הֿ אֲשֶׁר־אִתְּךָ֜ מִכָּל־בָּשָׂ֗ר בָּע֧וֹףֿ וּבַֿבְּהֵמָ֛הֿ וּבְֿכָֿל־הָרֶ֛מֶשׂ הָֽרֹמֵ֥שׂ עַל־הָאָ֖רֶץ //כתיב// הוצ֣א //קרי// (הַיְצֵ֣א) אִתָּ֑ךְֿ וְשָֽׁרְצ֣וּ בָֿאָ֔רֶץ וּפָֿר֥וּ וְרָבֿ֖וּ עַל־הָאָֽרֶץ׃
[‏יח] וַיֵּ֖צֵא־נֹ֑חַ וּבָֿנָ֛יו וְאִשְׁתּ֥וֹ וּנְשֵֽׁי־בָֿנָ֖יו אִתּֽוֹ׃
[‏יט] כָּל־הַֽחַיָּ֗הֿ כָּל־הָרֶ֙מֶשׂ֙ וְכָֿל־הָע֔וֹףֿ כֹּ֖ל רוֹמֵ֣שׂ עַל־הָאָ֑רֶץ לְמִשְׁפְּחֹ֣תֵֿיהֶ֔ם יָֽצְא֖וּ מִן־הַתֵּבָֽֿהֿ׃
[‏כ] וַיִּ֥בֶֿן נֹ֛חַ מִזְבֵּ֖חַ לַֽיהֹוָ֑ה וַיִּקַּ֞ח מִכֹּ֣ל׀ הַבְּהֵמָ֣הֿ הַטְּהֹרָ֗הֿ וּמִכֹּל֙ הָע֣וֹףֿ הַטָּה֔וֹר וַיַּ֥עַל עֹלֹ֖תֿ בַּמִּזְבֵּֽחַ׃
[‏כא] וַיָּ֣רַח יְהֹוָה֘ אֶתֿ־רֵ֣יחַ הַנִּיחֹחַ֒ וַיֹּ֨אֿמֶר יְהֹוָ֜ה אֶל־לִבּ֗וֹ לֹ֣א אֹ֠סִףֿ לְקַלֵּ֨ל ע֤וֹדֿ אֶתֿ־הָֽאֲדָֿמָה֙ בַּֽעֲבֿ֣וּר הָֽאָדָ֔ם כִּ֠י יֵ֣צֶר לֵ֧בֿ הָֽאָדָֿ֛ם רַ֖ע מִנְּעֻרָ֑יו וְלֹֽא־אֹסִ֥ףֿ ע֛וֹדֿ לְהַכּ֥וֹתֿ אֶתֿ־כָּל־חַ֖י כַּֽאֲשֶׁ֥ר עָשִֽׂיתִֿי׃
[‏כב] עֹ֖דֿ כָּל־יְמֵ֣י הָאָ֑רֶץ זֶ֡רַע וְ֠קָצִיר וְקֹ֨ר וָחֹ֜ם וְקַ֧יִץ וָחֹ֛רֶףֿ וְי֥וֹם וָלַ֖יְלָהֿ לֹ֥א יִשְׁבֹּֽתֿוּ׃

פרק ט
[‏א] וַיְבָֿ֣רֶךְֿ אֱלֹהִ֔ים אֶתֿ־נֹ֖חַ וְאֶתֿ־בָּנָ֑יו וַיֹּ֧אֿמֶר לָהֶ֛ם פְּר֥וּ וּרְב֖וּ וּמִלְא֥וּ אֶתֿ־הָאָֽרֶץ׃
[‏ב] וּמוֹרַֽאֲכֶֿ֤ם וְחִתְּכֶֿם֙ יִֽהְיֶ֔הֿ עַ֚ל כָּל־חַיַּ֣תֿ הָאָ֔רֶץ וְעַ֖ל כָּל־ע֣וֹףֿ הַשָּׁמָ֑יִם בְּכֹֿל֩ אֲשֶׁ֨ר תִּרְמֹ֧שׂ הָֽאֲדָֿמָ֛הֿ וּֽבְֿכָֿל־דְּגֵֿ֥י הַיָּ֖ם בְּיֶדְֿכֶֿ֥ם נִתָּֽנוּ׃
[‏ג] כָּל־רֶ֙מֶשׂ֙ אֲשֶׁ֣ר הוּא־חַ֔י לָכֶֿ֥ם יִֽהְיֶ֖הֿ לְאָכְֿלָ֑הֿ כְּיֶ֣רֶק עֵ֔שֶׂבֿ נָתַֿ֥תִּי לָכֶֿ֖ם אֶתֿ־כֹּֽל׃
[‏ד] אַךְֿ־בָּשָׂ֕ר בְּנַפְֿשׁ֥וֹ דָֿמ֖וֹ לֹ֥א תֹֿאֿכֵֽֿלוּ׃
[‏ה] וְאַ֨ךְֿ אֶתֿ־דִּמְכֶֿ֤ם לְנַפְֿשֹֽׁתֵֿיכֶֿם֙ אֶדְֿרֹ֔שׁ מִיַּ֥דֿ כָּל־חַיָּ֖הֿ אֶדְֿרְשֶׁ֑נּוּ וּמִיַּ֣דֿ הָֽאָדָ֗ם מִיַּד֙ אִ֣ישׁ אָחִ֔יו אֶדְֿרֹ֖שׁ אֶתֿ־נֶ֥פֶֿשׁ הָֽאָדָֽֿם׃
[‏ו] שֹׁפֵֿךְ֙ דַּ֣ם הָֽאָדָ֔ם בָּֽאָדָֿ֖ם דָּמ֣וֹ יִשָּׁפֵֿ֑ךְֿ כִּ֚י בְּצֶ֣לֶם אֱלֹהִ֔ים עָשָׂ֖הֿ אֶתֿ־הָֽאָדָֽֿם׃
[‏ז] וְאַתֶּ֖ם פְּר֣וּ וּרְבֿ֑וּ שִׁרְצ֥וּ בָֿאָ֖רֶץ וּרְבֿוּ־בָֽֿהּ׃ס
[חמישי] [‏ח] וַיֹּ֤אֿמֶר אֱלֹהִים֙ אֶל־נֹ֔חַ וְאֶל־בָּנָ֥יו אִתּ֖וֹ לֵאֿמֹֽר׃
[‏ט] וַֽאֲנִ֕י הִנְנִ֥י מֵקִ֛ים אֶֽתֿ־בְּרִיתִֿ֖י אִתְּכֶֿ֑ם וְאֶֽתֿ־זַרְעֲכֶֿ֖ם אַֽחֲרֵיכֶֽֿם׃
[‏י] וְאֵ֨תֿ כָּל־נֶ֤פֶֿשׁ הַֽחַיָּה֙ אֲשֶׁ֣ר אִתְּכֶ֔ם בָּע֧וֹףֿ בַּבְּהֵמָ֛הֿ וּֽבְֿכָֿל־חַיַּ֥תֿ הָאָ֖רֶץ אִתְּכֶֿ֑ם מִכֹּל֙ יֹֽצְאֵ֣י הַתֵּבָ֔הֿ לְכֹֿ֖ל חַיַּ֥תֿ הָאָֽרֶץ׃
[‏יא] וַֽהֲקִֽמֹתִֿ֤י אֶתֿ־בְּרִיתִֿי֙ אִתְּכֶ֔ם וְלֹֽא־יִכָּרֵ֧תֿ כָּל־בָּשָׂ֛ר ע֖וֹדֿ מִמֵּ֣י הַמַּבּ֑וּל וְלֹא־יִֽהְיֶ֥הֿ ע֛וֹדֿ מַבּ֖וּל לְשַׁחֵ֥תֿ הָאָֽרֶץ׃
[‏יב] וַיֹּ֣אֿמֶר אֱלֹהִ֗ים זֹ֤אֿתֿ אֽוֹתֿ־הַבְּרִית֙ אֲשֶׁר־אֲנִ֣י נֹתֵ֗ן בֵּינִי֙ וּבֵֿ֣ינֵיכֶ֔ם וּבֵֿ֛ין כָּל־נֶ֥פֶֿשׁ חַיָּ֖הֿ אֲשֶׁ֣ר אִתְּכֶֿ֑ם לְדֹֿרֹ֖תֿ עוֹלָֽם׃
[‏יג] אֶתֿ־קַשְׁתִּ֕י נָתַֿ֖תִּי בֶּֽעָנָ֑ן וְהָֽיְתָֿה֙ לְא֣וֹתֿ בְּרִ֔יתֿ בֵּינִ֖י וּבֵֿ֥ין הָאָֽרֶץ׃
[‏יד] וְהָיָ֕הֿ בְּעַֽנְנִ֥י עָנָ֖ן עַל־הָאָ֑רֶץ וְנִרְאֲתָֿ֥הֿ הַקֶּ֖שֶׁתֿ בֶּֽעָנָֽן׃
[‏טו] וְזָֽכַֿרְתִּ֣י אֶתֿ־בְּרִיתִ֗י אֲשֶׁ֤ר בֵּינִי֙ וּבֵֿ֣ינֵיכֶ֔ם וּבֵֿ֛ין כָּל־נֶ֥פֶֿשׁ חַיָּ֖הֿ בְּכָֿל־בָּשָׂ֑ר וְלֹא־יִֽהְיֶ֨הֿ ע֤וֹדֿ הַמַּ֙יִם֙ לְמַבּ֔וּל לְשַׁחֵ֖תֿ כָּל־בָּשָֽׂר׃
[‏טז] וְהָֽיְתָֿ֥הֿ הַקֶּ֖שֶׁתֿ בֶּֽעָנָ֑ן וּרְאִיתִ֗יהָ לִזְכֹּר֙ בְּרִ֣יתֿ עוֹלָ֔ם בֵּ֣ין אֱלֹהִ֔ים וּבֵֿין֙ כָּל־נֶ֣פֶֿשׁ חַיָּ֔הֿ בְּכָֿל־בָּשָׂ֖ר אֲשֶׁ֥ר עַל־הָאָֽרֶץ׃
[‏יז] וַיֹּ֥אֿמֶר אֱלֹהִ֖ים אֶל־נֹ֑חַ זֹ֤אֿתֿ אֽוֹתֿ־הַבְּרִית֙ אֲשֶׁ֣ר הֲקִמֹ֔תִֿי בֵּינִ֕י וּבֵֿ֥ין כָּל־בָּשָׂ֖ר אֲשֶׁ֥ר עַל־הָאָֽרֶץ׃פ
[ששי] [‏יח] וַיִּֽהְי֣וּ בְֿנֵי־נֹ֗חַ הַיֹּֽצְאִים֙ מִן־הַתֵּבָ֔הֿ שֵׁ֖ם וְחָ֣ם וָיָ֑פֶֿתֿ וְחָ֕ם ה֖וּא אֲבִֿ֥י כְֿנָֽעַן׃
[‏יט] שְׁלֹשָׁ֥הֿ אֵ֖לֶּהֿ בְּנֵי־נֹ֑חַ וּמֵאֵ֖לֶּהֿ נָֽפְֿצָ֥הֿ כָֿל־הָאָֽרֶץ׃
[‏כ] וַיָּ֥חֶל נֹ֖חַ אִ֣ישׁ הָֽאֲדָֿמָ֑הֿ וַיִּטַּ֖ע כָּֽרֶם׃
[‏כא] וַיֵּ֥שְׁתְּ מִן־הַיַּ֖יִן וַיִּשְׁכָּ֑ר וַיִּתְֿגַּ֖ל בְּת֥וֹךְֿ אָֽהֳלֹֽהֿ׃
[‏כב] וַיַּ֗רְא חָ֚ם אֲבִֿ֣י כְֿנַ֔עַן אֵ֖תֿ עֶרְוַ֣תֿ אָבִֿ֑יו וַיַּגֵּ֥דֿ לִשְׁנֵֽי־אֶחָ֖יו בַּחֽוּץ׃
[‏כג] וַיִּקַּח֩ שֵׁ֨ם וָיֶ֜פֶֿתֿ אֶתֿ־הַשִּׂמְלָ֗הֿ וַיָּשִׂ֙ימוּ֙ עַל־שְׁכֶֿ֣ם שְׁנֵיהֶ֔ם וַיֵּֽלְכֿוּ֙ אֲחֹ֣רַנִּ֔יתֿ וַיְכַֿסּ֕וּ אֵ֖תֿ עֶרְוַ֣תֿ אֲבִֿיהֶ֑ם וּפְֿנֵיהֶם֙ אֲחֹ֣רַנִּ֔יתֿ וְעֶרְוַ֥תֿ אֲבִֿיהֶ֖ם לֹ֥א רָאֽוּ׃
[‏כד] וַיִּ֥יקֶץ נֹ֖חַ מִיֵּינ֑וֹ וַיֵּ֕דַֿע אֵ֛תֿ אֲשֶׁר־עָ֥שָׂהֿ ל֖וֹ בְּנ֥וֹ הַקָּטָֽן׃
[‏כה] וַיֹּ֖אֿמֶר אָר֣וּר כְּנָ֑עַן עֶ֥בֶֿדֿ עֲבָֿדִֿ֖ים יִֽהְיֶ֥הֿ לְאֶחָֽיו׃
[‏כו] וַיֹּ֕אֿמֶר בָּר֥וּךְֿ יְהֹוָ֖ה אֱלֹ֣הֵי שֵׁ֑ם וִיהִ֥י כְֿנַ֖עַן עֶ֥בֶֿדֿ לָֽמוֹ׃
[‏כז] יַ֤פְֿתְּ אֱלֹהִים֙ לְיֶ֔פֶֿתֿ וְיִשְׁכֹּ֖ן בְּאָֽהֳלֵי־שֵׁ֑ם וִיהִ֥י כְֿנַ֖עַן עֶ֥בֶֿדֿ לָֽמוֹ׃
[‏כח] וַֽיְחִי־נֹ֖חַ אַחַ֣ר הַמַּבּ֑וּל שְׁלֹ֤שׁ מֵאוֹת֙ שָׁנָ֔הֿ וַֽחֲמִשִּׁ֖ים שָׁנָֽהֿ׃
[‏כט] וַיִּֽהְיוּ֙ כָּל־יְמֵי־נֹ֔חַ תְּשַׁ֤ע מֵאוֹת֙ שָׁנָ֔הֿ וַֽחֲמִשִּׁ֖ים שָׁנָ֑הֿ וַיָּמֹֽתֿ׃פ

פרק י
[‏א] וְאֵ֙לֶּה֙ תּֽוֹלְדֹֿ֣תֿ בְּנֵי־נֹ֔חַ שֵׁ֖ם חָ֣ם וָיָ֑פֶֿתֿ וַיִּוָּֽלְדֿ֥וּ לָהֶ֛ם בָּנִ֖ים אַחַ֥ר הַמַּבּֽוּל׃
[‏ב] בְּנֵ֣י יֶ֔פֶֿתֿ גֹּ֣מֶר וּמָג֔וֹגֿ וּמָדַֿ֖י וְיָוָ֣ן וְתֻֿבָֿ֑ל וּמֶ֖שֶׁךְֿ וְתִֿירָֽס׃
[‏ג] וּבְֿנֵ֖י גֹּ֑מֶר אַשְׁכְּנַ֥ז וְרִיפַֿ֖תֿ וְתֹֽגַֿרְמָֽהֿ׃
[‏ד] וּבְֿנֵ֥י יָוָ֖ן אֱלִישָׁ֣הֿ וְתַֿרְשִׁ֑ישׁ כִּתִּ֖ים וְדֹֿדָֿנִֽים׃
[‏ה] מֵ֠אֵלֶּהֿ נִפְֿרְד֞וּ אִיֵּ֤י הַגּוֹיִם֙ בְּאַרְצֹתָ֔ם אִ֖ישׁ לִלְשֹׁנ֑וֹ לְמִשְׁפְּחֹתָֿ֖ם בְּגֽֿוֹיֵהֶֽם׃
[‏ו] וּבְֿנֵ֖י חָ֑ם כּ֥וּשׁ וּמִצְרַ֖יִם וּפֿ֥וּט וּכְֿנָֽעַן׃
[‏ז] וּבְֿנֵ֣י כ֔וּשׁ סְבָֿא֙ וַֽחֲוִילָ֔הֿ וְסַבְֿתָּ֥הֿ וְרַעְמָ֖הֿ וְסַבְֿתְּכָֿ֑א וּבְֿנֵ֥י רַעְמָ֖הֿ שְׁבָֿ֥א וּדְֿדָֽֿן׃
[‏ח] וְכֿ֖וּשׁ יָלַ֣דֿ אֶתֿ־נִמְרֹ֑דֿ ה֣וּא הֵחֵ֔ל לִֽהְי֥וֹתֿ גִּבֹּ֖ר בָּאָֽרֶץ׃
[‏ט] הֽוּא־הָיָ֥הֿ גִבֹּֽר־צַ֖יִדֿ לִפְֿנֵ֣י יְהֹוָ֑ה עַל־כֵּן֙ יֵֽאָמַ֔ר כְּנִמְרֹ֛דֿ גִּבּ֥וֹר צַ֖יִדֿ לִפְֿנֵ֥י יְהֹוָֽה׃
[‏י] וַתְּהִ֨י רֵאֿשִׁ֤יתֿ מַמְלַכְֿתּוֹ֙ בָּבֶ֔ל וְאֶ֖רֶךְֿ וְאַכַּ֣דֿ וְכַֽלְנֶ֑הֿ בְּאֶ֖רֶץ שִׁנְעָֽר׃
[‏יא] מִן־הָאָ֥רֶץ הַהִ֖וא יָצָ֣א אַשּׁ֑וּר וַיִּ֙בֶֿן֙ אֶתֿ־נִ֣ינְוֵ֔הֿ וְאֶתֿ־רְחֹבֹֿ֥תֿ עִ֖יר וְאֶתֿ־כָּֽלַח׃
[‏יב] וְֽאֶתֿ־רֶ֔סֶן בֵּ֥ין נִֽינְוֵ֖הֿ וּבֵֿ֣ין כָּ֑לַח הִ֖וא הָעִ֥יר הַגְּדֹֿלָֽהֿ׃
[‏יג] וּמִצְרַ֡יִם יָלַ֞דֿ אֶתֿ־לוּדִֿ֧ים וְאֶתֿ־עֲנָמִ֛ים וְאֶתֿ־לְהָבִֿ֖ים וְאֶתֿ־נַפְֿתֻּחִֽים׃
[‏יד] וְֽאֶתֿ־פַּתְֿרֻסִ֞ים וְאֶתֿ־כַּסְלֻחִ֗ים אֲשֶׁ֨ר יָֽצְא֥וּ מִשָּׁ֛ם פְּלִשְׁתִּ֖ים וְאֶתֿ־כַּפְֿתֹּרִֽים׃ס
[‏טו] וּכְֿנַ֗עַן יָלַ֛דֿ אֶתֿ־צִידֹֿ֥ן בְּכֹֿר֖וֹ וְאֶתֿ־חֵֽתֿ׃
[‏טז] וְאֶתֿ־הַיְבֿוּסִי֙ וְאֶתֿ־הָ֣אֱמֹרִ֔י וְאֵ֖תֿ הַגִּרְגָּשִֽׁי׃
[‏יז] וְאֶתֿ־הַֽחִוִּ֥י וְאֶתֿ־הָֽעַרְקִ֖י וְאֶתֿ־הַסִּינִֽי׃
[‏יח] וְאֶתֿ־הָֽאַרְוָדִֿ֥י וְאֶתֿ־הַצְּמָרִ֖י וְאֶת־הַֽחֲמָתִֿ֑י וְאַחַ֣ר נָפֹ֔צוּ מִשְׁפְּח֖וֹתֿ הַֽכְּנַֽעֲנִֽי׃
[‏יט] וַיְהִ֞י גְּבֿ֤וּל הַֽכְּנַֽעֲנִי֙ מִצִּידֹ֔ן בֹּֽאֲכָֿ֥הֿ גְֿרָ֖רָהֿ עַדֿ־עַזָּ֑הֿ בֹּֽאֲכָ֞הֿ סְדֹֿ֧מָהֿ וַֽעֲמֹרָ֛הֿ וְאַדְמָ֥הֿ וּצְבֹֿיִ֖ם עַדֿ־לָֽשַׁע׃
[‏כ] אֵ֣לֶּהֿ בְֿנֵי־חָ֔ם לְמִשְׁפְּחֹתָֿ֖ם לִלְשֹֽׁנֹתָֿ֑ם בְּאַרְצֹתָֿ֖ם בְּגֽֿוֹיֵהֶֽם׃ס
[‏כא] וּלְשֵׁ֥ם יֻלַּ֖דֿ גַּם־ה֑וּא אֲבִֿי֙ כָּל־בְּנֵי־עֵ֔בֶֿר אֲחִ֖י יֶ֥פֶֿתֿ הַגָּדֽֿוֹל׃
[‏כב] בְּנֵ֥י שֵׁ֖ם עֵילָ֣ם וְאַשּׁ֑וּר וְאַרְפַּכְֿשַׁ֖דֿ וְל֥וּדֿ וַֽאֲרָֽם׃
[‏כג] וּבְֿנֵ֖י אֲרָ֑ם ע֥וּץ וְח֖וּל וְגֶֿ֥תֶֿר וָמַֽשׁ׃
[‏כד] וְאַרְפַּכְֿשַׁ֖דֿ יָלַ֣דֿ אֶתֿ־שָׁ֑לַח וְשֶׁ֖לַח יָלַ֥דֿ אֶתֿ־עֵֽבֶֿר׃
[‏כה] וּלְעֵ֥בֶֿר יֻלַּ֖דֿ שְׁנֵ֣י בָֿנִ֑ים שֵׁ֣ם הָֽאֶחָ֞דֿ פֶּ֗לֶגֿ כִּ֤י בְֿיָמָיו֙ נִפְֿלְגָֿ֣הֿ הָאָ֔רֶץ וְשֵׁ֥ם אָחִ֖יו יָקְטָֽן׃
[‏כו] וְיָקְטָ֣ן יָלַ֔דֿ אֶתֿ־אַלְמוֹדָֿ֖דֿ וְאֶתֿ־שָׁ֑לֶףֿ וְאֶתֿ־חֲצַר־מָ֖וֶתֿ וְאֶתֿ־יָֽרַח׃
[‏כז] וְאֶתֿ־הֲדֿוֹרָ֥ם וְאֶתֿ־אוּזָ֖ל וְאֶתֿ־דִּקְלָֽהֿ׃
[‏כח] וְאֶתֿ־עוֹבָֿ֥ל וְאֶתֿ־אֲבִֽֿימָאֵ֖ל וְאֶתֿ־שְׁבָֽֿא׃
[‏כט] וְאֶתֿ־אוֹפִֿ֥ר וְאֶתֿ־חֲוִילָ֖הֿ וְאֶתֿ־יוֹבָֿ֑בֿ כָּל־אֵ֖לֶּהֿ בְּנֵ֥י יָקְטָֽן׃
[‏ל] וַיְהִ֥י מֽוֹשָׁבָֿ֖ם מִמֵּשָׁ֑א בֹּֽאֲכָֿ֥הֿ סְפָֿ֖רָהֿ הַ֥ר הַקֶּֽדֶֿם׃
[‏לא] אֵ֣לֶּהֿ בְֿנֵי־שֵׁ֔ם לְמִשְׁפְּחֹתָֿ֖ם לִלְשֹֽׁנֹתָֿ֑ם בְּאַרְצֹתָֿ֖ם לְגֽֿוֹיֵהֶֽם׃
[‏לב] אֵ֣לֶּהֿ מִשְׁפְּחֹ֧תֿ בְּנֵי־נֹ֛חַ לְתֽֿוֹלְדֹֿתָֿ֖ם בְּגֽֿוֹיֵהֶ֑ם וּמֵאֵ֜לֶּהֿ נִפְֿרְדֿ֧וּ הַגּוֹיִ֛ם בָּאָ֖רֶץ אַחַ֥ר הַמַּבּֽוּל׃פ

פרק יא
[שביעי] [‏א] וַיְהִ֥י כָֿל־הָאָ֖רֶץ שָׂפָֿ֣הֿ אֶחָ֑תֿ וּדְֿבָֿרִ֖ים אֲחָדִֽֿים׃
[‏ב] וַיְהִ֖י בְּנָסְעָ֣ם מִקֶּ֑דֶֿם וַיִּמְצְא֥וּ בִֿקְעָ֛הֿ בְּאֶ֥רֶץ שִׁנְעָ֖ר וַיֵּ֥שְׁבֿוּ שָֽׁם׃
[‏ג] וַיֹּֽאֿמְר֞וּ אִ֣ישׁ אֶל־רֵעֵ֗הוּ הָ֚בָֿהֿ נִלְבְּנָ֣הֿ לְבֵֿנִ֔ים וְנִשְׂרְפָֿ֖הֿ לִשְׂרֵפָֿ֑הֿ וַתְּהִ֨י לָהֶ֤ם הַלְּבֵֿנָה֙ לְאָ֔בֶֿן וְהַ֣חֵמָ֔ר הָיָ֥הֿ לָהֶ֖ם לַחֹֽמֶר׃
[‏ד] וַיֹּֽאֿמְר֞וּ הָ֣בָֿהֿ׀ נִבְֿנֶהֿ־לָּ֣נוּ עִ֗יר וּמִגְֿדָּל֙ וְרֹאֿשׁ֣וֹ בַֿשָּׁמַ֔יִם וְנַֽעֲשֶׂהֿ־לָּ֖נוּ שֵׁ֑ם פֶּן־נָפֿ֖וּץ עַל־פְּנֵ֥י כָֿל־הָאָֽרֶץ׃
[‏ה] וַיֵּ֣רֶדֿ יְהֹוָ֔ה לִרְאֹ֥תֿ אֶתֿ־הָעִ֖יר וְאֶתֿ־הַמִּגְֿדָּ֑ל אֲשֶׁ֥ר בָּנ֖וּ בְּנֵ֥י הָֽאָדָֽֿם׃
[‏ו] וַיֹּ֣אֿמֶר יְהֹוָ֗ה הֵ֣ן עַ֤ם אֶחָד֙ וְשָׂפָֿ֤הֿ אַחַת֙ לְכֻֿלָּ֔ם וְזֶ֖הֿ הַֽחִלָּ֣ם לַֿעֲשׂ֑וֹתֿ וְעַתָּה֙ לֹֽא־יִבָּצֵ֣ר מֵהֶ֔ם כֹּ֛ל אֲשֶׁ֥ר יָֽזְמ֖וּ לַֽעֲשֽׂוֹתֿ׃
[‏ז] הָ֚בָֿהֿ נֵֽרְדָ֔הֿ וְנָֽבְֿלָ֥הֿ שָׁ֖ם שְׂפָֿתָֿ֑ם אֲשֶׁר֙ לֹ֣א יִשְׁמְע֔וּ אִ֖ישׁ שְׂפַֿ֥תֿ רֵעֵֽהוּ׃
[‏ח] וַיָּ֨פֶֿץ יְהֹוָ֥ה אֹתָֿ֛ם מִשָּׁ֖ם עַל־פְּנֵ֣י כָֿל־הָאָ֑רֶץ וַֽיַּחְדְּל֖וּ לִבְֿנֹ֥תֿ הָעִֽיר׃
[‏ט] עַל־כֵּ֞ן קָרָ֤א שְׁמָהּ֙ בָּבֶ֔ל כִּי־שָׁ֛ם בָּלַ֥ל יְהֹוָ֖ה שְׂפַֿ֣תֿ כָּל־הָאָ֑רֶץ וּמִשָּׁם֙ הֱפִֿיצָ֣ם יְהֹוָ֔ה עַל־פְּנֵ֖י כָּל־הָאָֽרֶץ׃פ
[‏י] אֵ֚לֶּהֿ תּֽוֹלְדֹֿ֣תֿ שֵׁ֔ם שֵׁ֚ם בֶּן־מְאַ֣תֿ שָׁנָ֔הֿ וַיּ֖וֹלֶדֿ אֶתֿ־אַרְפַּכְֿשָׁ֑דֿ שְׁנָתַֿ֖יִם אַחַ֥ר הַמַּבּֽוּל׃
[‏יא] וַֽיְחִי־שֵׁ֗ם אַֽחֲרֵי֙ הֽוֹלִידֿ֣וֹ אֶתֿ־אַרְפַּכְֿשָׁ֔דֿ חֲמֵ֥שׁ מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃ס
[‏יב] וְאַרְפַּכְֿשַׁ֣דֿ חַ֔י חָמֵ֥שׁ וּשְׁלֹשִׁ֖ים שָׁנָ֑הֿ וַיּ֖וֹלֶדֿ אֶתֿ־שָֽׁלַח׃
[‏יג] וַיְחִ֣י אַרְפַּכְֿשַׁ֗דֿ אַֽחֲרֵי֙ הֽוֹלִידֿ֣וֹ אֶתֿ־שֶׁ֔לַח שָׁלֹ֣שׁ שָׁנִ֔ים וְאַרְבַּ֥ע מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃ס
[‏יד] וְשֶׁ֥לַח חַ֖י שְׁלֹשִׁ֣ים שָׁנָ֑הֿ וַיּ֖וֹלֶדֿ אֶתֿ־עֵֽבֶֿר׃
[‏טו] וַֽיְחִי־שֶׁ֗לַח אַֽחֲרֵי֙ הֽוֹלִידֿ֣וֹ אֶתֿ־עֵ֔בֶֿר שָׁלֹ֣שׁ שָׁנִ֔ים וְאַרְבַּ֥ע מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃ס
[‏טז] וַֽיְחִי־עֵ֕בֶֿר אַרְבַּ֥ע וּשְׁלֹשִׁ֖ים שָׁנָ֑הֿ וַיּ֖וֹלֶדֿ אֶתֿ־פָּֽלֶגֿ׃
[‏יז] וַֽיְחִי־עֵ֗בֶֿר אַֽחֲרֵי֙ הֽוֹלִידֿ֣וֹ אֶתֿ־פֶּ֔לֶגֿ שְׁלֹשִׁ֣ים שָׁנָ֔הֿ וְאַרְבַּ֥ע מֵא֖וֹתֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃ס
[‏יח] וַֽיְחִי־פֶ֖לֶגֿ שְׁלֹשִׁ֣ים שָׁנָ֑הֿ וַיּ֖וֹלֶדֿ אֶתֿ־רְעֽוּ׃
[‏יט] וַֽיְחִי־פֶ֗לֶגֿ אַֽחֲרֵי֙ הֽוֹלִידֿ֣וֹ אֶתֿ־רְע֔וּ תֵּ֥שַׁע שָׁנִ֖ים וּמָאֿתַֿ֣יִם שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃ס
[‏כ] וַיְחִ֣י רְע֔וּ שְׁתַּ֥יִם וּשְׁלֹשִׁ֖ים שָׁנָ֑הֿ וַיּ֖וֹלֶדֿ אֶתֿ־שְׂרֽוּגֿ׃
[‏כא] וַיְחִ֣י רְע֗וּ אַֽחֲרֵי֙ הֽוֹלִידֿ֣וֹ אֶתֿ־שְׂר֔וּגֿ שֶׁ֥בַע שָׁנִ֖ים וּמָאֿתַֿ֣יִם שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃ס
[‏כב] וַיְחִ֥י שְׂר֖וּגֿ שְׁלֹשִׁ֣ים שָׁנָ֑הֿ וַיּ֖וֹלֶדֿ אֶתֿ־נָחֽוֹר׃
[‏כג] וַיְחִ֣י שְׂר֗וּגֿ אַֽחֲרֵ֛י הֽוֹלִידֿ֥וֹ אֶתֿ־נָח֖וֹר מָאֿתַֿ֣יִם שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃ס
[‏כד] וַיְחִ֣י נָח֔וֹר תֵּ֥שַׁע וְעֶשְׂרִ֖ים שָׁנָ֑הֿ וַיּ֖וֹלֶדֿ אֶתֿ־תָּֽרַח׃
[‏כה] וַיְחִ֣י נָח֗וֹר אַֽחֲרֵי֙ הֽוֹלִידֿ֣וֹ אֶתֿ־תֶּ֔רַח תְּשַֽׁע־עֶשְׂרֵ֥הֿ שָׁנָ֖הֿ וּמְאַ֣תֿ שָׁנָ֑הֿ וַיּ֥וֹלֶדֿ בָּנִ֖ים וּבָֿנֽוֹתֿ׃ס
[‏כו] וַֽיְחִי־תֶֿ֖רַח שִׁבְֿעִ֣ים שָׁנָ֑הֿ וַיּ֙וֹלֶד֙ אֶתֿ־אַבְֿרָ֔ם אֶתֿ־נָח֖וֹר וְאֶתֿ־הָרָֽן׃
[‏כז] וְאֵ֙לֶּה֙ תּֽוֹלְדֹֿ֣תֿ תֶּ֔רַח תֶּ֚רַח הוֹלִ֣ידֿ אֶתֿ־אַבְֿרָ֔ם אֶתֿ־נָח֖וֹר וְאֶתֿ־הָרָ֑ן וְהָרָ֖ן הוֹלִ֥ידֿ אֶתֿ־לֽוֹט׃
[‏כח] וַיָּ֣מָת הָרָ֔ן עַל־פְּנֵ֖י תֶּ֣רַח אָבִֿ֑יו בְּאֶ֥רֶץ מֽוֹלַדְֿתּ֖וֹ בְּא֥וּר כַּשְׂדִּֽים׃
[מפטיר] [‏כט] וַיִּקַּ֨ח אַבְֿרָ֧ם וְנָח֛וֹר לָהֶ֖ם נָשִׁ֑ים שֵׁ֤ם אֵֽשֶׁתֿ־אַבְֿרָם֙ שָׂרָ֔י וְשֵׁ֤ם אֵֽשֶׁתֿ־נָחוֹר֙ מִלְכָּ֔הֿ בַּתֿ־הָרָ֥ן אֲבִֽֿי־מִלְכָּ֖הֿ וַֽאֲבִֿ֥י יִסְכָּֽהֿ׃
[‏ל] וַתְּהִ֥י שָׂרַ֖י עֲקָרָ֑הֿ אֵ֥ין לָ֖הּ וָלָֽדֿ׃
[‏לא] וַיִּקַּ֨ח תֶּ֜רַח אֶתֿ־אַבְֿרָ֣ם בְּנ֗וֹ וְאֶתֿ־ל֤וֹט בֶּן־הָרָן֙ בֶּן־בְּנ֔וֹ וְאֵת֙ שָׂרַ֣י כַּלָּת֔וֹ אֵ֖שֶׁתֿ אַבְֿרָ֣ם בְּנ֑וֹ וַיֵּֽצְא֨וּ אִתָּ֜ם מֵא֣וּר כַּשְׂדִּ֗ים לָלֶ֙כֶֿת֙ אַ֣רְצָהֿ כְּנַ֔עַן וַיָּבֹֿ֥אוּ עַדֿ־חָרָ֖ן וַיֵּ֥שְׁבֿוּ שָֽׁם׃
[‏לב] וַיִּֽהְי֣וּ יְמֵי־תֶ֔רַח חָמֵ֥שׁ שָׁנִ֖ים וּמָאֿתַֿ֣יִם שָׁנָ֑הֿ וַיָּ֥מָתֿ תֶּ֖רַח בְּחָרָֽן׃פ

פרק יב
‏{פרשת לך לך} [‏א] וַיֹּ֤אֿמֶר יְהֹוָה֙ אֶל־אַבְֿרָ֔ם לֶךְֿ־לְךָֿ֛ מֵֽאַרְצְךָֿ֥ וּמִמּֽוֹלַדְֿתְּךָֿ֖ וּמִבֵּ֣יתֿ אָבִֿ֑יךָֿ אֶל־הָאָ֖רֶץ אֲשֶׁ֥ר אַרְאֶֽךָּ׃
[‏ב] וְאֶֽעֶשְׂךָ֙ לְגֿ֣וֹי גָּד֔וֹל וַֽאֲבָ֣רֶכְֿךָ֔ וַֽאֲגַֿדְּלָ֖הֿ שְׁמֶ֑ךָֿ וֶֽהְיֵ֖הֿ בְּרָכָֽֿהֿ׃
[‏ג] וַֽאֲבָֽֿרְכָֿה֙ מְבָ֣רְכֶ֔יךָֿ וּמְקַלֶּלְךָֿ֖ אָאֹ֑ר וְנִבְֿרְכֿ֣וּ בְֿךָ֔ כֹּ֖ל מִשְׁפְּחֹ֥תֿ הָֽאֲדָֿמָֽהֿ׃
[‏ד] וַיֵּ֣לֶךְֿ אַבְֿרָ֗ם כַּֽאֲשֶׁ֨ר דִּבֶּ֤ר אֵלָיו֙ יְהֹוָ֔ה וַיֵּ֥לֶךְֿ אִתּ֖וֹ ל֑וֹט וְאַבְֿרָ֗ם בֶּן־חָמֵ֤שׁ שָׁנִים֙ וְשִׁבְֿעִ֣ים שָׁנָ֔הֿ בְּצֵאֿתֿ֖וֹ מֵֽחָרָֽן׃
[‏ה] וַיִּקַּ֣ח אַבְֿרָם֩ אֶתֿ־שָׂרַ֨י אִשְׁתּ֜וֹ וְאֶתֿ־ל֣וֹט בֶּן־אָחִ֗יו וְאֶתֿ־כָּל־רְכֿוּשָׁם֙ אֲשֶׁ֣ר רָכָ֔שׁוּ וְאֶתֿ־הַנֶּ֖פֶֿשׁ אֲשֶׁר־עָשׂ֣וּ בְֿחָרָ֑ן וַיֵּֽצְא֗וּ לָלֶ֙כֶֿת֙ אַ֣רְצָהֿ כְּנַ֔עַן וַיָּבֹֿ֖אוּ אַ֥רְצָהֿ כְּנָֽעַן׃
[‏ו] וַיַּֽעֲבֹֿ֤ר אַבְֿרָם֙ בָּאָ֔רֶץ עַ֚דֿ מְק֣וֹם שְׁכֶ֔ם עַ֖דֿ אֵל֣וֹן מוֹרֶ֑הֿ וְהַֽכְּנַֽעֲנִ֖י אָ֥ז בָּאָֽרֶץ׃
[‏ז] וַיֵּרָ֤א יְהֹוָה֙ אֶל־אַבְֿרָ֔ם וַיֹּ֕אֿמֶר לְזַ֨רְעֲךָ֔ אֶתֵּ֖ן אֶתֿ־הָאָ֣רֶץ הַזֹּ֑אֿתֿ וַיִּ֤בֶֿן שָׁם֙ מִזְבֵּ֔חַ לַֽיהֹוָ֖ה הַנִּרְאֶ֥הֿ אֵלָֽיו׃
[‏ח] וַיַּעְתֵּ֨ק מִשָּׁ֜ם הָהָ֗רָהֿ מִקֶּ֛דֶֿם לְבֵֽֿיתֿ־אֵ֖ל וַיֵּ֣ט אָֽהֳלֹ֑הֿ בֵּֽיתֿ־אֵ֤ל מִיָּם֙ וְהָעַ֣י מִקֶּ֔דֶֿם וַיִּֽבֶֿן־שָׁ֤ם מִזְבֵּ֙חַ֙ לַֽיהֹוָ֔ה וַיִּקְרָ֖א בְּשֵׁ֥ם יְהֹוָֽה׃
[‏ט] וַיִּסַּ֣ע אַבְֿרָ֔ם הָל֥וֹךְֿ וְנָס֖וֹעַ הַנֶּֽגְֿבָּהֿ׃פ
[‏י] וַיְהִ֥י רָעָ֖בֿ בָּאָ֑רֶץ וַיֵּ֨רֶדֿ אַבְֿרָ֤ם מִצְרַ֙יְמָה֙ לָגֿ֣וּר שָׁ֔ם כִּֽי־כָֿבֵֿ֥דֿ הָֽרָעָ֖בֿ בָּאָֽרֶץ׃
[‏יא] וַיְהִ֕י כַּֽאֲשֶׁ֥ר הִקְרִ֖יבֿ לָבֿ֣וֹא מִצְרָ֑יְמָהֿ וַיֹּ֙אֿמֶר֙ אֶל־שָׂרַ֣י אִשְׁתּ֔וֹ הִנֵּהֿ־נָ֣א יָדַ֔עְתִּי כִּ֛י אִשָּׁ֥הֿ יְפַֿתֿ־מַרְאֶ֖הֿ אָֽתְּ׃
[‏יב] וְהָיָ֗הֿ כִּֽי־יִרְא֤וּ אֹתָֿךְ֙ הַמִּצְרִ֔ים וְאָֽמְר֖וּ אִשְׁתּ֣וֹ זֹ֑אֿתֿ וְהָֽרְגֿ֥וּ אֹתִֿ֖י וְאֹתָֿ֥ךְֿ יְחַיּֽוּ׃
[‏יג] אִמְרִי־נָ֖א אֲחֹ֣תִֿי אָ֑תְּ לְמַ֙עַן֙ יִֽיטַבֿ־לִ֣י בַֽֿעֲבֿוּרֵ֔ךְֿ וְחָֽיְתָֿ֥הֿ נַפְֿשִׁ֖י בִּגְֿלָלֵֽךְֿ׃
[שני] [‏יד] וַיְהִ֕י כְּבֿ֥וֹא אַבְֿרָ֖ם מִצְרָ֑יְמָהֿ וַיִּרְא֤וּ הַמִּצְרִים֙ אֶתֿ־הָ֣אִשָּׁ֔הֿ כִּֽי־יָפָֿ֥הֿ הִ֖וא מְאֹֽדֿ׃
[‏טו] וַיִּרְא֤וּ אֹתָֿהּ֙ שָׂרֵ֣י פַֿרְעֹ֔הֿ וַיְהַֽלֲל֥וּ אֹתָֿ֖הּ אֶל־פַּרְעֹ֑הֿ וַתֻּקַּ֥ח הָֽאִשָּׁ֖הֿ בֵּ֥יתֿ פַּרְעֹֽהֿ׃
[‏טז] וּלְאַבְֿרָ֥ם הֵיטִ֖יבֿ בַּֽעֲבֿוּרָ֑הּ וַֽיְהִי־ל֤וֹ צֹֽאֿן־וּבָֿקָר֙ וַֽחֲמֹרִ֔ים וַֽעֲבָֿדִֿים֙ וּשְׁפָֿחֹ֔תֿ וַֽאֲתֹֿנֹ֖תֿ וּגְֿמַלִּֽים׃
[‏יז] וַיְנַגַּ֨ע יְהֹוָ֧ה׀ אֶתֿ־פַּרְעֹ֛הֿ נְגָֿעִ֥ים גְּדֹֿלִ֖ים וְאֶתֿ־בֵּיתֿ֑וֹ עַל־דְּבַֿ֥ר שָׂרַ֖י אֵ֥שֶׁתֿ אַבְֿרָֽם׃
[‏יח] וַיִּקְרָ֤א פַֿרְעֹה֙ לְאַבְֿרָ֔ם וַיֹּ֕אֿמֶר מַהֿ־זֹּ֖אֿתֿ עָשִׂ֣יתָֿ לִּ֑י לָ֚מָּהֿ לֹֽא־הִגַּ֣דְֿתָּ לִּ֔י כִּ֥י אִשְׁתְּךָֿ֖ הִֽוא׃
[‏יט] לָמָ֤הֿ אָמַ֙רְתָּ֙ אֲחֹ֣תִֿי הִ֔וא וָֽאֶקַּ֥ח אֹתָֿ֛הּ לִ֖י לְאִשָּׁ֑הֿ וְעַתָּ֕הֿ הִנֵּ֥הֿ אִשְׁתְּךָֿ֖ קַ֥ח וָלֵֽךְֿ׃
[‏כ] וַיְצַ֥ו עָלָ֛יו פַּרְעֹ֖הֿ אֲנָשִׁ֑ים וַֽיְשַׁלְּח֥וּ אֹתֿ֛וֹ וְאֶתֿ־אִשְׁתּ֖וֹ וְאֶתֿ־כָּל־אֲשֶׁר־לֽוֹ׃

פרק יג
[‏א] וַיַּעַל֩ אַבְֿרָ֨ם מִמִּצְרַ֜יִם ה֠וּא וְאִשְׁתּ֧וֹ וְכָֿל־אֲשֶׁר־ל֛וֹ וְל֥וֹט עִמּ֖וֹ הַנֶּֽגְֿבָּהֿ׃
[‏ב] וְאַבְֿרָ֖ם כָּבֵֿ֣דֿ מְאֹ֑דֿ בַּמִּקְנֶ֕הֿ בַּכֶּ֖סֶףֿ וּבַֿזָּהָֽבֿ׃
[‏ג] וַיֵּ֙לֶךְ֙ לְמַסָּעָ֔יו מִנֶּ֖גֶֿבֿ וְעַדֿ־בֵּֽיתֿ־אֵ֑ל עַדֿ־הַמָּק֗וֹם אֲשֶׁר־הָ֨יָהֿ שָׁ֤ם אָֽהֳלֹהֿ בַּתְּחִלָּ֔הֿ בֵּ֥ין בֵּֽיתֿ־אֵ֖ל וּבֵֿ֥ין הָעָֽי׃
[‏ד] אֶל־מְקוֹם֙ הַמִּזְבֵּ֔חַ אֲשֶׁר־עָ֥שָׂהֿ שָׁ֖ם בָּרִֽאֿשֹׁנָ֑הֿ וַיִּקְרָ֥א שָׁ֛ם אַבְֿרָ֖ם בְּשֵׁ֥ם יְהֹוָֽה׃
[שלישי] [‏ה] וְגַֿם־לְל֔וֹט הַֽהֹלֵ֖ךְֿ אֶתֿ־אַבְֿרָ֑ם הָיָ֥הֿ צֹֽאֿן־וּבָֿקָ֖ר וְאֹֽהָלִֽים׃
[‏ו] וְלֹֽא־נָשָׂ֥א אֹתָֿ֛ם הָאָ֖רֶץ לָשֶׁ֣בֶֿתֿ יַחְדָּ֑ו כִּֽי־הָיָ֤הֿ רְכֿוּשָׁם֙ רָ֔בֿ וְלֹ֥א יָֽכְֿל֖וּ לָשֶׁ֥בֶֿתֿ יַחְדָּֽו׃
[‏ז] וַֽיְהִי־רִ֗יבֿ בֵּ֚ין רֹעֵ֣י מִקְנֵֽהֿ־אַבְֿרָ֔ם וּבֵֿ֖ין רֹעֵ֣י מִקְנֵהֿ־ל֑וֹט וְהַֽכְּנַֽעֲנִי֙ וְהַפְּרִזִּ֔י אָ֖ז יֹשֵׁ֥בֿ בָּאָֽרֶץ׃
[‏ח] וַיֹּ֨אֿמֶר אַבְֿרָ֜ם אֶל־ל֗וֹט אַל־נָ֨א תְֿהִ֤י מְרִיבָֿה֙ בֵּינִ֣י וּבֵֿינֶ֔ךָֿ וּבֵֿ֥ין רֹעַ֖י וּבֵֿ֣ין רֹעֶ֑יךָֿ כִּֽי־אֲנָשִׁ֥ים אַחִ֖ים אֲנָֽחְנוּ׃
[‏ט] הֲלֹ֤א כָֿל־הָאָ֙רֶץ֙ לְפָֿנֶ֔יךָֿ הִפָּ֥רֶדֿ נָ֖א מֵֽעָלָ֑י אִם־הַשְּׂמֹ֣אֿל וְאֵימִ֔נָהֿ וְאִם־הַיָּמִ֖ין וְאַשְׂמְאִֽילָהֿ׃
[‏י] וַיִּשָּׂא־ל֣וֹט אֶתֿ־עֵינָ֗יו וַיַּרְא֙ אֶתֿ־כָּל־כִּכַּ֣ר הַיַּרְדֵּ֔ן כִּ֥י כֻֿלָּ֖הּ מַשְׁקֶ֑הֿ לִפְֿנֵ֣י׀ שַׁחֵ֣תֿ יְהֹוָ֗ה אֶתֿ־סְדֹֿם֙ וְאֶתֿ־עֲמֹרָ֔הֿ כְּגַֿן־יְהֹוָה֙ כְּאֶ֣רֶץ מִצְרַ֔יִם בֹּֽאֲכָֿ֖הֿ צֹֽעַר׃
[‏יא] וַיִּבְֿחַר־ל֣וֹ ל֗וֹט אֵ֚תֿ כָּל־כִּכַּ֣ר הַיַּרְדֵּ֔ן וַיִּסַּ֥ע ל֖וֹט מִקֶּ֑דֶֿם וַיִּפָּ֣רְד֔וּ אִ֖ישׁ מֵעַ֥ל אָחִֽיו׃
[‏יב] אַבְֿרָ֖ם יָשַׁ֣בֿ בְּאֶֽרֶץ־כְּנָ֑עַן וְל֗וֹט יָשַׁב֙ בְּעָרֵ֣י הַכִּכָּ֔ר וַֽיֶּֽאֱהַ֖ל עַדֿ־סְדֹֽֿם׃
[‏יג] וְאַנְשֵׁ֣י סְדֹ֔ם רָעִ֖ים וְחַטָּאִ֑ים לַֽיהֹוָ֖ה מְאֹֽדֿ׃
[‏יד] וַֽיהֹוָ֞ה אָמַ֣ר אֶל־אַבְֿרָ֗ם אַֽחֲרֵי֙ הִפָּֽרֶדֿ־ל֣וֹט מֵֽעִמּ֔וֹ שָׂ֣א נָ֤א עֵינֶ֙יךָ֙ וּרְאֵ֔הֿ מִן־הַמָּק֖וֹם אֲשֶׁר־אַתָּ֣הֿ שָׁ֑ם צָפֹֿ֥נָהֿ וָנֶ֖גְֿבָּהֿ וָקֵ֥דְֿמָהֿ וָיָֽמָּהֿ׃
[‏טו] כִּ֧י אֶתֿ־כָּל־הָאָ֛רֶץ אֲשֶׁר־אַתָּ֥הֿ רֹאֶ֖הֿ לְךָֿ֣ אֶתְּנֶ֑נָּהֿ וּֽלְזַרְעֲךָֿ֖ עַדֿ־עוֹלָֽם׃
[‏טז] וְשַׂמְתִּ֥י אֶֽתֿ־זַרְעֲךָֿ֖ כַּֽעֲפַֿ֣ר הָאָ֑רֶץ אֲשֶׁ֣ר׀ אִם־יוּכַֿ֣ל אִ֗ישׁ לִמְנוֹת֙ אֶתֿ־עֲפַֿ֣ר הָאָ֔רֶץ גַּ֥ם זַרְעֲךָֿ֖ יִמָּנֶֽהֿ׃
[‏יז] ק֚וּם הִתְֿהַלֵּ֣ךְֿ בָּאָ֔רֶץ לְאָרְכָּ֖הּ וּלְרָחְבָּ֑הּ כִּ֥י לְךָֿ֖ אֶתְּנֶֽנָּהֿ׃
[‏יח] וַיֶּֽאֱהַ֣ל אַבְֿרָ֗ם וַיָּבֹֿ֛א וַיֵּ֛שֶׁבֿ בְּאֵֽלֹנֵ֥י מַמְרֵ֖א אֲשֶׁ֣ר בְּחֶבְֿר֑וֹן וַיִּֽבֶֿן־שָׁ֥ם מִזְבֵּ֖חַ לַֽיהֹוָֽה׃פ

פרק יד
[רביעי] [‏א] וַיְהִ֗י בִּימֵי֙ אַמְרָפֶֿ֣ל מֶֽלֶךְ־שִׁנְעָ֔ר אַרְי֖וֹךְֿ מֶ֣לֶךְֿ אֶלָּסָ֑ר כְּדָֿר־לָעֹ֙מֶר֙ מֶ֣לֶךְֿ עֵילָ֔ם וְתִֿדְֿעָ֖ל מֶ֥לֶךְֿ גּוֹיִֽם׃
[‏ב] עָשׂ֣וּ מִלְחָמָ֗הֿ אֶתֿ־בֶּ֙רַע֙ מֶ֣לֶךְֿ סְדֹ֔ם וְאֶתֿ־בִּרְשַׁ֖ע מֶ֣לֶךְֿ עֲמֹרָ֑הֿ שִׁנְאָ֣בֿ׀ מֶ֣לֶךְֿ אַדְֿמָ֗הֿ וְשֶׁמְאֵ֙בֶֿר֙ מֶ֣לֶךְֿ //כתיב// צביים֔ //קרי// צְבוֹיִ֔ם וּמֶ֥לֶךְֿ בֶּ֖לַע הִיא־צֹֽעַר׃
[‏ג] כָּל־אֵ֙לֶּה֙ חָֽבְֿר֔וּ אֶל־עֵ֖מֶק הַשִּׂדִּ֑ים ה֖וּא יָ֥ם הַמֶּֽלַח׃
[‏ד] שְׁתֵּ֤ים עֶשְׂרֵה֙ שָׁנָ֔הֿ עָֽבְֿדֿ֖וּ אֶתֿ־כְּדָֿר־לָעֹ֑מֶר וּשְׁלֹֽשׁ־עֶשְׂרֵ֥הֿ שָׁנָ֖הֿ מָרָֽדֿוּ׃
[‏ה] וּבְֿאַרְבַּע֩ עֶשְׂרֵ֨הֿ שָׁנָ֜הֿ בָּ֣א כְֿדָֿר־לָעֹ֗מֶר וְהַמְּלָכִֿים֙ אֲשֶׁ֣ר אִתּ֔וֹ וַיַּכּ֤וּ אֶתֿ־רְפָֿאִים֙ בְּעַשְׁתְּרֹ֣תֿ קַרְנַ֔יִם וְאֶתֿ־הַזּוּזִ֖ים בְּהָ֑ם וְאֵת֙ הָֽאֵימִ֔ים בְּשָׁוֵ֖הֿ קִרְיָתָֽֿיִם׃
[‏ו] וְאֶתֿ־הַֽחֹרִ֖י בְּהַֽרְרָ֣ם שֵׂעִ֑יר עַ֚דֿ אֵ֣יל פָּאֿרָ֔ן אֲשֶׁ֖ר עַל־הַמִּדְֿבָּֽר׃
[‏ז] וַ֠יָּשֻׁבֿוּ וַיָּבֹ֜אוּ אֶל־עֵ֤ין מִשְׁפָּט֙ הִ֣וא קָדֵ֔שׁ וַיַּכּ֕וּ אֶֽתֿ־כָּל־שְׂדֵֿ֖הֿ הָֽעֲמָֽלֵקִ֑י וְגַֿם֙ אֶתֿ־הָ֣אֱמֹרִ֔י הַיֹּשֵׁ֖בֿ בְּחַֽצֲצֹ֥ן תָּמָֽר׃
[‏ח] וַיֵּצֵ֨א מֶֽלֶךְ־סְדֹ֜ם וּמֶ֣לֶךְֿ עֲמֹרָ֗הֿ וּמֶ֤לֶךְֿ אַדְֿמָה֙ וּמֶ֣לֶךְֿ //כתיב// צביי֔ם //קרי// צְבוֹיִ֔ם וּמֶ֥לֶךְֿ בֶּ֖לַע הִוא־צֹ֑עַר וַיַּֽעַרְכֿ֤וּ אִתָּם֙ מִלְחָמָ֔הֿ בְּעֵ֖מֶק הַשִּׂדִּֽים׃
[‏ט] אֵ֣תֿ כְּדָֿר־לָעֹ֜מֶר מֶ֣לֶךְֿ עֵילָ֗ם וְתִֿדְֿעָל֙ מֶ֣לֶךְֿ גּוֹיִ֔ם וְאַמְרָפֶֿל֙ מֶ֣לֶךְֿ שִׁנְעָ֔ר וְאַרְי֖וֹךְֿ מֶ֣לֶךְֿ אֶלָּסָ֑ר אַרְבָּעָ֥הֿ מְלָכִֿ֖ים אֶתֿ־הַֽחֲמִשָּֽׁהֿ׃
[‏י] וְעֵ֣מֶק הַשִּׂדִּ֗ים בֶּֽאֱרֹ֤תֿ בֶּֽאֱרֹת֙ חֵמָ֔ר וַיָּנֻ֛סוּ מֶֽלֶךְ־סְדֹֿ֥ם וַֽעֲמֹרָ֖הֿ וַיִּפְּלוּ־שָׁ֑מָּהֿ וְהַנִּשְׁאָרִ֖ים הֶ֥רָהֿ נָּֽסוּ׃
[‏יא] וַ֠יִּקְחוּ אֶתֿ־כָּל־רְכֻ֨שׁ סְדֹֿ֧ם וַֽעֲמֹרָ֛הֿ וְאֶתֿ־כָּל־אָכְֿלָ֖ם וַיֵּלֵֽכֿוּ׃
[‏יב] וַיִּקְח֨וּ אֶתֿ־ל֧וֹט וְאֶתֿ־רְכֻֿשׁ֛וֹ בֶּן־אֲחִ֥י אַבְֿרָ֖ם וַיֵּלֵ֑כֿוּ וְה֥וּא יֹשֵׁ֖בֿ בִּסְדֹֽֿם׃
[‏יג] וַיָּבֹֿא֙ הַפָּלִ֔יט וַיַּגֵּ֖דֿ לְאַבְֿרָ֣ם הָֽעִבְֿרִ֑י וְהוּא֩ שֹׁכֵ֨ן בְּאֵֽלֹנֵ֜י מַמְרֵ֣א הָֽאֱמֹרִ֗י אֲחִ֤י אֶשְׁכֹּל֙ וַֽאֲחִ֣י עָנֵ֔ר וְהֵ֖ם בַּֽעֲלֵ֥י בְֿרִֽיתֿ־אַבְֿרָֽם׃
[‏יד] וַיִּשְׁמַ֣ע אַבְֿרָ֔ם כִּ֥י נִשְׁבָּ֖הֿ אָחִ֑יו וַיָּ֨רֶק אֶתֿ־חֲנִיכָ֜יו יְלִידֵֿ֣י בֵֿית֗וֹ שְׁמֹנָ֤הֿ עָשָׂר֙ וּשְׁלֹ֣שׁ מֵא֔וֹתֿ וַיִּרְדֹּ֖ףֿ עַדֿ־דָּֽן׃
[‏טו] וַיֵּֽחָלֵ֨ק עֲלֵיהֶ֧ם׀ לַ֛יְלָהֿ ה֥וּא וַֽעֲבָֿדָֿ֖יו וַיַּכֵּ֑ם וַֽיִּרְדְּפֵֿם֙ עַדֿ־חוֹבָ֔הֿ אֲשֶׁ֥ר מִשְּׂמֹ֖אֿל לְדַֿמָּֽשֶׂק׃
[‏טז] וַיָּ֕שֶׁבֿ אֵ֖תֿ כָּל־הָֽרְכֻֿ֑שׁ וְגַֿם֩ אֶתֿ־ל֨וֹט אָחִ֤יו וּרְכֻֿשׁוֹ֙ הֵשִׁ֔יבֿ וְגַֿ֥ם אֶתֿ־הַנָּשִׁ֖ים וְאֶתֿ־הָעָֽם׃
[‏יז] וַיֵּצֵ֣א מֶֽלֶךְ־סְדֹֿם֘ לִקְרָאֿתֿוֹ֒ אַֽחֲרֵ֣י שׁוּב֗וֹ מֵֽהַכּוֹת֙ אֶתֿ־כְּדָֿר־לָעֹ֔מֶר וְאֶתֿ־הַמְּלָכִֿ֖ים אֲשֶׁ֣ר אִתּ֑וֹ אֶל־עֵ֣מֶק שָׁוֵ֔הֿ ה֖וּא עֵ֥מֶק הַמֶּֽלֶךְֿ׃
[‏יח] וּמַלְכִּי־צֶ֙דֶֿק֙ מֶ֣לֶךְֿ שָׁלֵ֔ם הוֹצִ֖יא לֶ֣חֶם וָיָ֑יִן וְה֥וּא כֹֿהֵ֖ן לְאֵ֥ל עֶלְיֽוֹן׃
[‏יט] וַֽיְבָֽֿרְכֵֿ֖הוּ וַיֹּאֿמַ֑ר בָּר֤וּךְֿ אַבְֿרָם֙ לְאֵ֣ל עֶלְי֔וֹן קֹנֵ֖הֿ שָׁמַ֥יִם וָאָֽרֶץ׃
[‏כ] וּבָֿרוּךְ֙ אֵ֣ל עֶלְי֔וֹן אֲשֶׁר־מִגֵּ֥ן צָרֶ֖יךָֿ בְּיָדֶֿ֑ךָֿ וַיִּֽתֶּן־ל֥וֹ מַֽעֲשֵׂ֖ר מִכֹּֽל׃
[חמישי] [‏כא] וַיֹּ֥אֿמֶר מֶֽלֶךְ־סְדֹֿ֖ם אֶל־אַבְֿרָ֑ם תֶּן־לִ֣י הַנֶּ֔פֶֿשׁ וְהָֽרְכֻֿ֖שׁ קַֽח־לָֽךְֿ׃
[‏כב] וַיֹּ֥אֿמֶר אַבְֿרָ֖ם אֶל־מֶ֣לֶךְֿ סְדֹֿ֑ם הֲרִמֹ֨תִֿי יָדִֿ֤י אֶל־יְהֹוָה֙ אֵ֣ל עֶלְי֔וֹן קֹנֵ֖הֿ שָׁמַ֥יִם וָאָֽרֶץ׃
[‏כג] אִם־מִחוּט֙ וְעַ֣דֿ שְׂרֽוֹךְ־נַ֔עַל וְאִם־אֶקַּ֖ח מִכָּל־אֲשֶׁר־לָ֑ךְֿ וְלֹ֣א תֹֿאֿמַ֔ר אֲנִ֖י הֶֽעֱשַׁ֥רְתִּי אֶתֿ־אַבְֿרָֽם׃
[‏כד] בִּלְעָדַ֗י רַ֚ק אֲשֶׁ֣ר אָֽכְֿל֣וּ הַנְּעָרִ֔ים וְחֵ֙לֶק֙ הָֽאֲנָשִׁ֔ים אֲשֶׁ֥ר הָֽלְכֿ֖וּ אִתִּ֑י עָנֵר֙ אֶשְׁכֹּ֣ל וּמַמְרֵ֔א הֵ֖ם יִקְח֥וּ חֶלְקָֽם׃ס

פרק טו
[‏א] אַחַ֣ר׀ הַדְּבָֿרִ֣ים הָאֵ֗לֶּהֿ הָיָ֤הֿ דְֿבַֿר־יְהֹוָה֙ אֶל־אַבְֿרָ֔ם בַּֽמַּֽחֲזֶ֖הֿ לֵאֿמֹ֑ר אַל־תִּירָ֣א אַבְֿרָ֗ם אָֽנֹכִֿי֙ מָגֵֿ֣ן לָ֔ךְֿ שְׂכָֽֿרְךָֿ֖ הַרְבֵּ֥הֿ מְאֹֽדֿ׃
[‏ב] וַיֹּ֣אֿמֶר אַבְֿרָ֗ם אֲדֹֿנָ֤י יֱהֹוִה֙ מַהֿ־תִּֽתֶּן־לִ֔י וְאָֽנֹכִֿ֖י הוֹלֵ֣ךְֿ עֲרִירִ֑י וּבֶֿן־מֶ֣שֶׁק בֵּיתִ֔י ה֖וּא דַּמֶּ֥שֶׂק אֱלִיעֶֽזֶר׃
[‏ג] וַיֹּ֣אֿמֶר אַבְֿרָ֔ם הֵ֣ן לִ֔י לֹ֥א נָתַֿ֖תָּהֿ זָ֑רַע וְהִנֵּ֥הֿ בֶֿן־בֵּיתִֿ֖י יוֹרֵ֥שׁ אֹתִֽֿי׃
[‏ד] וְהִנֵּ֨הֿ דְֿבַֿר־יְהֹוָ֤ה אֵלָיו֙ לֵאֿמֹ֔ר לֹ֥א יִירָֽשְׁךָֿ֖ זֶ֑הֿ כִּי־אִם֙ אֲשֶׁ֣ר יֵצֵ֣א מִמֵּעֶ֔יךָֿ ה֖וּא יִֽירָשֶֽׁךָֿ׃
[‏ה] וַיּוֹצֵ֨א אֹת֜וֹ הַח֗וּצָהֿ וַיֹּ֙אֿמֶר֙ הַבֶּט־נָ֣א הַשָּׁמַ֔יְמָהֿ וּסְפֹֿר֙ הַכּ֣וֹכָֿבִ֔ים אִם־תּוּכַֿ֖ל לִסְפֹּ֣ר אֹתָֿ֑ם וַיֹּ֣אֿמֶר ל֔וֹ כֹּ֖הֿ יִֽהְיֶ֥הֿ זַרְעֶֽךָֿ׃
[‏ו] וְהֶֽאֱמִ֖ן בַּֽיהֹוָ֑ה וַֽיַּחְשְׁבֶֿ֥הָ לּ֖וֹ צְדָֿקָֽהֿ׃
[ששי] [‏ז] וַיֹּ֖אֿמֶר אֵלָ֑יו אֲנִ֣י יְהֹוָ֗ה אֲשֶׁ֤ר הֽוֹצֵאֿתִ֙יךָ֙ מֵא֣וּר כַּשְׂדִּ֔ים לָ֧תֶֿתֿ לְךָֿ֛ אֶתֿ־הָאָ֥רֶץ הַזֹּ֖אֿתֿ לְרִשְׁתָּֽהּ׃
[‏ח] וַיֹּאֿמַ֑ר אֲדֹֿנָ֣י יֱהֹוִ֔ה בַּמָּ֥הֿ אֵדַֿ֖ע כִּ֥י אִֽירָשֶֽׁנָּהֿ׃
[‏ט] וַיֹּ֣אֿמֶר אֵלָ֗יו קְחָ֥הֿ לִי֙ עֶגְֿלָ֣הֿ מְשֻׁלֶּ֔שֶׁתֿ וְעֵ֥ז מְשֻׁלֶּ֖שֶׁתֿ וְאַ֣יִל מְשֻׁלָּ֑שׁ וְתֹֿ֖ר וְגֿוֹזָֽל׃
[‏י] וַיִּֽקַּח־ל֣וֹ אֶתֿ־כָּל־אֵ֗לֶּהֿ וַיְבַֿתֵּ֤ר אֹתָֿם֙ בַּתָּ֔וֶךְֿ וַיִּתֵּ֥ן אִֽישׁ־בִּתְֿר֖וֹ לִקְרַ֣אֿתֿ רֵעֵ֑הוּ וְאֶתֿ־הַצִּפֹּ֖ר לֹ֥א בָֿתָֽֿר׃
[‏יא] וַיֵּ֥רֶדֿ הָעַ֖יִט עַל־הַפְּגָֿרִ֑ים וַיַּשֵּׁ֥בֿ אֹתָֿ֖ם אַבְֿרָֽם׃
[‏יב] וַיְהִ֤י הַשֶּׁ֙מֶשׁ֙ לָב֔וֹא וְתַֿרְדֵּמָ֖הֿ נָֽפְֿלָ֣הֿ עַל־אַבְֿרָ֑ם וְהִנֵּ֥הֿ אֵימָ֛הֿ חֲשֵׁכָֿ֥הֿ גְֿדֹֿלָ֖הֿ נֹפֶֿ֥לֶתֿ עָלָֽיו׃
[‏יג] וַיֹּ֣אֿמֶר לְאַבְֿרָ֗ם יָדֹ֨עַ תֵּדַ֜ע כִּי־גֵֿ֣ר׀ יִֽהְיֶ֣הֿ זַֽרְעֲךָ֗ בְּאֶ֙רֶץ֙ לֹ֣א לָהֶ֔ם וַֽעֲבָֿדֿ֖וּם וְעִנּ֣וּ אֹתָֿ֑ם אַרְבַּ֥ע מֵא֖וֹתֿ שָׁנָֽהֿ׃
[‏יד] וְגַֿ֧ם אֶתֿ־הַגּ֛וֹי אֲשֶׁ֥ר יַֽעֲבֹֿ֖דֿוּ דָּ֣ן אָנֹ֑כִֿי וְאַֽחֲרֵי־כֵֿ֥ן יֵֽצְא֖וּ בִּרְכֻֿ֥שׁ גָּדֽֿוֹל׃
[‏טו] וְאַתָּ֛הֿ תָּבֿ֥וֹא אֶל־אֲבֹֿתֶֿ֖יךָֿ בְּשָׁל֑וֹם תִּקָּבֵֿ֖ר בְּשֵׂיבָֿ֥הֿ טוֹבָֽֿהֿ׃
[‏טז] וְדֿ֥וֹר רְבִֿיעִ֖י יָשׁ֣וּבֿוּ הֵ֑נָּהֿ כִּ֧י לֹֽא־שָׁלֵ֛ם עֲוֹ֥ן הָֽאֱמֹרִ֖י עַדֿ־הֵֽנָּהֿ׃
[‏יז] וַיְהִ֤י הַשֶּׁ֙מֶשׁ֙ בָּ֔אָהֿ וַֽעֲלָטָ֖הֿ הָיָ֑הֿ וְהִנֵּ֨הֿ תַֿנּ֤וּר עָשָׁן֙ וְלַפִּ֣ידֿ אֵ֔שׁ אֲשֶׁ֣ר עָבַ֔ר בֵּ֖ין הַגְּזָרִ֥ים הָאֵֽלֶּהֿ׃
[‏יח] בַּיּ֣וֹם הַה֗וּא כָּרַ֧תֿ יְהֹוָ֛ה אֶתֿ־אַבְֿרָ֖ם בְּרִ֣יתֿ לֵאֿמֹ֑ר לְזַֽרְעֲךָ֗ נָתַ֙תִּי֙ אֶתֿ־הָאָ֣רֶץ הַזֹּ֔אֿתֿ מִנְּהַ֣ר מִצְרַ֔יִם עַדֿ־הַנָּהָ֥ר הַגָּדֹֿ֖ל נְהַר־פְּרָֽתֿ׃
[‏יט] אֶתֿ־הַקֵּינִי֙ וְאֶתֿ־הַקְּנִזִּ֔י וְאֵ֖תֿ הַקַּדְֿמֹנִֽי׃
[‏כ] וְאֶתֿ־הַֽחִתִּ֥י וְאֶתֿ־הַפְּרִזִּ֖י וְאֶתֿ־הָֽרְפָֿאִֽים׃
[‏כא] וְאֶתֿ־הָֽאֱמֹרִי֙ וְאֶתֿ־הַֽכְּנַֽעֲנִ֔י וְאֶתֿ־הַגִּרְגָּשִׁ֖י וְאֶתֿ־הַיְבֿוּסִֽי׃ס

פרק טז
[‏א] וְשָׂרַי֙ אֵ֣שֶׁתֿ אַבְֿרָ֔ם לֹ֥א יָֽלְדָֿ֖הֿ ל֑וֹ וְלָ֛הּ שִׁפְֿחָ֥הֿ מִצְרִ֖יתֿ וּשְׁמָ֥הּ הָגָֽֿר׃
[‏ב] וַתֹּ֨אֿמֶר שָׂרַ֜י אֶל־אַבְֿרָ֗ם הִנֵּהֿ־נָ֞א עֲצָרַ֤נִי יְהֹוָה֙ מִלֶּ֔דֶֿתֿ בֹּא־נָא֙ אֶל־שִׁפְֿחָתִ֔י אוּלַ֥י אִבָּנֶ֖הֿ מִמֶּ֑נָּהֿ וַיִּשְׁמַ֥ע אַבְֿרָ֖ם לְק֥וֹל שָׂרָֽי׃
[‏ג] וַתִּקַּ֞ח שָׂרַ֣י׀ אֵ֣שֶׁתֿ אַבְֿרָ֗ם אֶתֿ־הָגָֿ֤ר הַמִּצְרִית֙ שִׁפְֿחָתָ֔הּ מִקֵּץ֙ עֶ֣שֶׂר שָׁנִ֔ים לְשֶׁ֥בֶֿתֿ אַבְֿרָ֖ם בְּאֶ֣רֶץ כְּנָ֑עַן וַתִּתֵּ֥ן אֹתָֿ֛הּ לְאַבְֿרָ֥ם אִישָׁ֖הּ ל֥וֹ לְאִשָּֽׁהֿ׃
[‏ד] וַיָּבֹֿ֥א אֶל־הָגָֿ֖ר וַתַּ֑הַר וַתֵּ֙רֶא֙ כִּ֣י הָרָ֔תָֿהֿ וַתֵּקַ֥ל גְּבִֿרְתָּ֖הּ בְּעֵינֶֽיהָ׃
[‏ה] וַתֹּ֨אֿמֶר שָׂרַ֣י אֶל־אַבְֿרָם֘ חֲמָסִ֣י עָלֶיךָ֒ אָֽנֹכִ֗י נָתַֿ֤תִּי שִׁפְֿחָתִֿי֙ בְּחֵיקֶ֔ךָֿ וַתֵּ֙רֶא֙ כִּ֣י הָרָ֔תָֿהֿ וָֽאֵקַ֖ל בְּעֵינֶ֑יהָ יִשְׁפֹּ֥ט יְהֹוָ֖ה בֵּינִ֥י וּבֵֿינֶֽיׄךָֿ׃
[‏ו] וַיֹּ֨אֿמֶר אַבְֿרָ֜ם אֶל־שָׂרַ֗י הִנֵּ֤הֿ שִׁפְֿחָתֵֿךְ֙ בְּיָדֵ֔ךְֿ עֲשִׂי־לָ֖הּ הַטּ֣וֹבֿ בְּעֵינָ֑יִךְֿ וַתְּעַנֶּ֣הָ שָׂרַ֔י וַתִּבְֿרַ֖ח מִפָּנֶֽיהָ׃
[‏ז] וַיִּמְצָאָ֞הּ מַלְאַ֧ךְֿ יְהֹוָ֛ה עַל־עֵ֥ין הַמַּ֖יִם בַּמִּדְֿבָּ֑ר עַל־הָעַ֖יִן בְּדֶֿ֥רֶךְֿ שֽׁוּר׃
[‏ח] וַיֹּאֿמַ֗ר הָגָ֞ר שִׁפְֿחַ֥תֿ שָׂרַ֛י אֵֽי־מִזֶּ֥הֿ בָֿ֖אֿתֿ וְאָ֣נָהֿ תֵֿלֵ֑כִֿי וַתֹּ֗אֿמֶר מִפְּנֵי֙ שָׂרַ֣י גְּבִֿרְתִּ֔י אָֽנֹכִֿ֖י בֹּרַֽחַתֿ׃
[‏ט] וַיֹּ֤אֿמֶר לָהּ֙ מַלְאַ֣ךְֿ יְהֹוָ֔ה שׁ֖וּבִֿי אֶל־גְּבִֿרְתֵּ֑ךְֿ וְהִתְֿעַנִּ֖י תַּ֥חַתֿ יָדֶֽֿיהָ׃
[‏י] וַיֹּ֤אֿמֶר לָהּ֙ מַלְאַ֣ךְֿ יְהֹוָ֔ה הַרְבָּ֥הֿ אַרְבֶּ֖הֿ אֶתֿ־זַרְעֵ֑ךְֿ וְלֹ֥א יִסָּפֵֿ֖ר מֵרֹֽבֿ׃
[‏יא] וַיֹּ֤אֿמֶר לָהּ֙ מַלְאַ֣ךְֿ יְהֹוָ֔ה הִנָּ֥ךְֿ הָרָ֖הֿ וְיֹלַ֣דְֿתְּ בֵּ֑ן וְקָרָ֤אֿתֿ שְׁמוֹ֙ יִשְׁמָעֵ֔אֿל כִּֽי־שָׁמַ֥ע יְהֹוָ֖ה אֶל־עָנְיֵֽךְֿ׃
[‏יב] וְה֤וּא יִֽהְיֶה֙ פֶּ֣רֶא אָדָ֔ם יָדֿ֣וֹ בַֿכֹּ֔ל וְיַ֥דֿ כֹּ֖ל בּ֑וֹ וְעַל־פְּנֵ֥י כָֿל־אֶחָ֖יו יִשְׁכֹּֽן׃
[‏יג] וַתִּקְרָ֤א שֵֽׁם־יְהֹוָה֙ הַדֹּבֵֿ֣ר אֵלֶ֔יהָ אַתָּ֖הֿ אֵ֣ל רֳאִ֑י כִּ֣י אָֽמְרָ֗הֿ הֲגַֿ֥ם הֲלֹ֛ם רָאִ֖יתִֿי אַֽחֲרֵ֥י רֹאִֽי׃
[‏יד] עַל־כֵּן֙ קָרָ֣א לַבְּאֵ֔ר בְּאֵ֥ר לַחַ֖י רֹאִ֑י הִנֵּ֥הֿ בֵֽֿין־קָדֵֿ֖שׁ וּבֵֿ֥ין בָּֽרֶדֿ׃
[‏טו] וַתֵּ֧לֶדֿ הָגָֿ֛ר לְאַבְֿרָ֖ם בֵּ֑ן וַיִּקְרָ֨א אַבְֿרָ֧ם שֶׁם־בְּנ֛וֹ אֲשֶׁר־יָֽלְדָֿ֥הֿ הָגָֿ֖ר יִשְׁמָעֵֽאֿל׃
[‏טז] וְאַבְֿרָ֕ם בֶּן־שְׁמֹנִ֥ים שָׁנָ֖הֿ וְשֵׁ֣שׁ שָׁנִ֑ים בְּלֶֽדֶֿתֿ־הָגָֿ֥ר אֶתֿ־יִשְׁמָעֵ֖אֿל לְאַבְֿרָֽם׃ס

פרק יז
[‏א] וַיְהִ֣י אַבְֿרָ֔ם בֶּן־תִּשְׁעִ֥ים שָׁנָ֖הֿ וְתֵֿ֣שַׁע שָׁנִ֑ים וַיֵּרָ֨א יְהֹוָ֜ה אֶל־אַבְֿרָ֗ם וַיֹּ֤אֿמֶר אֵלָיו֙ אֲנִי־אֵ֣ל שַׁדַּ֔י הִתְֿהַלֵּ֥ךְֿ לְפָֿנַ֖י וֶֽהְיֵ֥הֿ תָֿמִֽים׃
[‏ב] וְאֶתְּנָ֥הֿ בְֿרִיתִֿ֖י בֵּינִ֣י וּבֵֿינֶ֑ךָֿ וְאַרְבֶּ֥הֿ אֽוֹתְֿךָֿ֖ בִּמְאֹ֥דֿ מְאֹֽדֿ׃
[‏ג] וַיִּפֹּ֥ל אַבְֿרָ֖ם עַל־פָּנָ֑יו וַיְדַֿבֵּ֥ר אִתּ֛וֹ אֱלֹהִ֖ים לֵאֿמֹֽר׃
[‏ד] אֲנִ֕י הִנֵּ֥הֿ בְֿרִיתִֿ֖י אִתָּ֑ךְֿ וְהָיִ֕יתָֿ לְאַ֖בֿ הֲמ֥וֹן גּוֹיִֽם׃
[‏ה] וְלֹֽא־יִקָּרֵ֥א ע֛וֹדֿ אֶתֿ־שִׁמְךָֿ֖ אַבְֿרָ֑ם וְהָיָ֤הֿ שִׁמְךָ֙ אַבְֿרָהָ֔ם כִּ֛י אַבֿ־הֲמ֥וֹן גּוֹיִ֖ם נְתַֿתִּֽיךָֿ׃
[‏ו] וְהִפְֿרֵתִֿ֤י אֹֽתְֿךָ֙ בִּמְאֹ֣דֿ מְאֹ֔דֿ וּנְתַֿתִּ֖יךָֿ לְגֿוֹיִ֑ם וּמְלָכִֿ֖ים מִמְּךָֿ֥ יֵצֵֽאוּ׃
[שביעי] [‏ז] וַֽהֲקִֽמֹתִ֨י אֶתֿ־בְּרִיתִ֜י בֵּינִ֣י וּבֵֿינֶ֗ךָֿ וּבֵ֨ין זַרְעֲךָֿ֧ אַֽחֲרֶ֛יךָֿ לְדֹֽֿרֹתָֿ֖ם לִבְֿרִ֣יתֿ עוֹלָ֑ם לִֽהְי֤וֹתֿ לְךָ֙ לֵֽאֿלֹהִ֔ים וּֽלְזַרְעֲךָֿ֖ אַֽחֲרֶֽיךָֿ׃
[‏ח] וְנָֽתַֿתִּ֣י לְ֠ךָֿ וּלְזַרְעֲךָ֙ אַֽחֲרֶ֜יךָֿ אֵ֣תֿ׀ אֶ֣רֶץ מְגֻֿרֶ֗יךָֿ אֵ֚תֿ כָּל־אֶ֣רֶץ כְּנַ֔עַן לַֽאֲחֻזַּ֖תֿ עוֹלָ֑ם וְהָיִ֥יתִֿי לָהֶ֖ם לֵֽאֿלֹהִֽים׃
[‏ט] וַיֹּ֤אֿמֶר אֱלֹהִים֙ אֶל־אַבְֿרָהָ֔ם וְאַתָּ֖הֿ אֶתֿ־בְּרִיתִֿ֣י תִֿשְׁמֹ֑ר אַתָּ֛הֿ וְזַרְעֲךָֿ֥ אַֽחֲרֶ֖יךָֿ לְדֹֽֿרֹתָֽֿם׃
[‏י] זֹ֣אֿתֿ בְּרִיתִ֞י אֲשֶׁ֣ר תִּשְׁמְר֗וּ בֵּינִי֙ וּבֵֿ֣ינֵיכֶ֔ם וּבֵֿ֥ין זַֽרְעֲךָֿ֖ אַֽחֲרֶ֑יךָֿ הִמּ֥וֹל לָכֶֿ֖ם כָּל־זָכָֽֿר׃
[‏יא] וּנְמַלְתֶּ֕ם אֵ֖תֿ בְּשַׂ֣ר עָרְלַתְֿכֶֿ֑ם וְהָיָה֙ לְא֣וֹתֿ בְּרִ֔יתֿ בֵּינִ֖י וּבֵֽֿינֵיכֶֽֿם׃
[‏יב] וּבֶֿן־שְׁמֹנַ֣תֿ יָמִ֗ים יִמּ֥וֹל לָכֶֿ֛ם כָּל־זָכָֿ֖ר לְדֹֿרֹֽתֵֿיכֶֿ֑ם יְלִ֣ידֿ בָּ֔יִתֿ וּמִֽקְנַתֿ־כֶּ֙סֶף֙ מִכֹּ֣ל בֶּן־נֵכָ֔ר אֲשֶׁ֛ר לֹ֥א מִֽזַּרְעֲךָֿ֖ הֽוּא׃
[‏יג] הִמּ֧וֹל׀ יִמּ֛וֹל יְלִ֥ידֿ בֵּֽיתְֿךָֿ֖ וּמִקְנַ֣תֿ כַּסְפֶּ֑ךָֿ וְהָֽיְתָֿ֧הֿ בְֿרִיתִֿ֛י בִּבְֿשַׂרְכֶֿ֖ם לִבְֿרִ֥יתֿ עוֹלָֽם׃
[‏יד] וְעָרֵ֣ל׀ זָכָ֗ר אֲשֶׁ֤ר לֹֽא־יִמּוֹל֙ אֶתֿ־בְּשַׂ֣ר עָרְלָת֔וֹ וְנִכְֿרְתָֿ֛הֿ הַנֶּ֥פֶֿשׁ הַהִ֖וא מֵֽעַמֶּ֑יהָ אֶתֿ־בְּרִיתִֿ֖י הֵפַֽֿר׃ס
[‏טו] וַיֹּ֤אֿמֶר אֱלֹהִים֙ אֶל־אַבְֿרָהָ֔ם שָׂרַ֣י אִשְׁתְּךָ֔ לֹֽא־תִֿקְרָ֥א אֶתֿ־שְׁמָ֖הּ שָׂרָ֑י כִּ֥י שָׂרָ֖הֿ שְׁמָֽהּ׃
[‏טז] וּבֵֽֿרַכְֿתִּ֣י אֹתָ֔הּ וְגַ֨ם נָתַֿ֧תִּי מִמֶּ֛נָּהֿ לְךָֿ֖ בֵּ֑ן וּבֵֽֿרַכְֿתִּ֙יהָ֙ וְהָֽיְתָֿ֣הֿ לְגֿוֹיִ֔ם מַלְכֵֿ֥י עַמִּ֖ים מִמֶּ֥נָּהֿ יִֽהְיֽוּ׃
[‏יז] וַיִּפֹּ֧ל אַבְֿרָהָ֛ם עַל־פָּנָ֖יו וַיִּצְחָ֑ק וַיֹּ֣אֿמֶר בְּלִבּ֗וֹ הַלְּבֶֿ֤ן מֵאָֽהֿ־שָׁנָה֙ יִוָּלֵ֔דֿ וְאִ֨ם־שָׂרָ֔הֿ הֲבַֿתֿ־תִּשְׁעִ֥ים שָׁנָ֖הֿ תֵּלֵֽדֿ׃
[‏יח] וַיֹּ֥אֿמֶר אַבְֿרָהָ֖ם אֶל־הָֽאֱלֹהִ֑ים ל֥וּ יִשְׁמָעֵ֖אֿל יִֽחְיֶ֥הֿ לְפָֿנֶֽיךָֿ׃
[‏יט] וַיֹּ֣אֿמֶר אֱלֹהִ֗ים אֲבָֿל֙ שָׂרָ֣הֿ אִשְׁתְּךָ֗ יֹלֶ֤דֶֿתֿ לְךָ֙ בֵּ֔ן וְקָרָ֥אֿתָֿ אֶתֿ־שְׁמ֖וֹ יִצְחָ֑ק וַֽהֲקִֽמֹתִ֨י אֶתֿ־בְּרִיתִֿ֥י אִתּ֛וֹ לִבְֿרִ֥יתֿ עוֹלָ֖ם לְזַרְע֥וֹ אַֽחֲרָֽיו׃
[‏כ] וּֽלְיִשְׁמָעֵאֿל֘ שְׁמַעְתִּיךָ֒ הִנֵּ֣הֿ׀ בֵּרַ֣כְֿתִּי אֹת֗וֹ וְהִפְֿרֵיתִֿ֥י אֹתֿ֛וֹ וְהִרְבֵּיתִֿ֥י אֹתֿ֖וֹ בִּמְאֹ֣דֿ מְאֹ֑דֿ שְׁנֵֽים־עָשָׂ֤ר נְשִׂיאִם֙ יוֹלִ֔ידֿ וּנְתַֿתִּ֖יו לְגֿ֥וֹי גָּדֽֿוֹל׃
[‏כא] וְאֶתֿ־בְּרִיתִֿ֖י אָקִ֣ים אֶתֿ־יִצְחָ֑ק אֲשֶׁר֩ תֵּלֵ֨דֿ לְךָֿ֤ שָׂרָה֙ לַמּוֹעֵ֣דֿ הַזֶּ֔הֿ בַּשָּׁנָ֖הֿ הָֽאַחֶֽרֶתֿ׃
[‏כב] וַיְכַֿ֖ל לְדַֿבֵּ֣ר אִתּ֑וֹ וַיַּ֣עַל אֱלֹהִ֔ים מֵעַ֖ל אַבְֿרָהָֽם׃
[‏כג] וַיִּקַּ֨ח אַבְֿרָהָ֜ם אֶתֿ־יִשְׁמָעֵ֣אֿל בְּנ֗וֹ וְאֵ֨תֿ כָּל־יְלִידֵֿ֤י בֵֿיתֿוֹ֙ וְאֵת֙ כָּל־מִקְנַ֣תֿ כַּסְפּ֔וֹ כָּל־זָכָ֕ר בְּאַנְשֵׁ֖י בֵּ֣יתֿ אַבְֿרָהָ֑ם וַיָּ֜מָל אֶתֿ־בְּשַׂ֣ר עָרְלָתָ֗ם בְּעֶ֙צֶם֙ הַיּ֣וֹם הַזֶּ֔הֿ כַּֽאֲשֶׁ֛ר דִּבֶּ֥ר אִתּ֖וֹ אֱלֹהִֽים׃
[מפטיר] [‏כד] וְאַ֨בְֿרָהָ֔ם בֶּן־תִּשְׁעִ֥ים וָתֵֿ֖שַׁע שָׁנָ֑הֿ בְּהִמֹּל֖וֹ בְּשַׂ֥ר עָרְלָתֽֿוֹ׃
[‏כה] וְיִשְׁמָעֵ֣אֿל בְּנ֔וֹ בֶּן־שְׁלֹ֥שׁ עֶשְׂרֵ֖הֿ שָׁנָ֑הֿ בְּהִ֨מֹּל֔וֹ אֵ֖תֿ בְּשַׂ֥ר עָרְלָתֽֿוֹ׃
[‏כו] בְּעֶ֙צֶם֙ הַיּ֣וֹם הַזֶּ֔הֿ נִמּ֖וֹל אַבְֿרָהָ֑ם וְיִשְׁמָעֵ֖אֿל בְּנֽוֹ׃
[‏כז] וְכָֿל־אַנְשֵׁ֤י בֵֿיתֿוֹ֙ יְלִ֣ידֿ בָּ֔יִתֿ וּמִקְנַתֿ־כֶּ֖סֶףֿ מֵאֵ֣תֿ בֶּן־נֵכָֿ֑ר נִמֹּ֖לוּ אִתּֽוֹ׃פ

פרק יח
‏{פרשת וירא}[‏א] וַיֵּרָ֤א אֵלָיו֙ יְהֹוָ֔ה בְּאֵֽלֹנֵ֖י מַמְרֵ֑א וְה֛וּא יֹשֵׁ֥בֿ פֶּֽתַֿח־הָאֹ֖הֶל כְּחֹ֥ם הַיּֽוֹם׃
[‏ב] וַיִּשָּׂ֤א עֵינָיו֙ וַיַּ֔רְא וְהִנֵּה֙ שְׁלֹשָׁ֣הֿ אֲנָשִׁ֔ים נִצָּבִֿ֖ים עָלָ֑יו וַיַּ֗רְא וַיָּ֤רָץ לִקְרָאֿתָֿם֙ מִפֶּ֣תַֿח הָאֹ֔הֶל וַיִּשְׁתַּ֖חוּ אָֽרְצָהֿ׃
[‏ג] וַיֹּאֿמַ֑ר אֲדֹֿנָ֗י אִם־נָ֨א מָצָ֤אֿתִֿי חֵן֙ בְּעֵינֶ֔יךָֿ אַל־נָ֥א תַֽֿעֲבֹֿ֖ר מֵעַ֥ל עַבְֿדֶּֽךָֿ׃
[‏ד] יֻקַּח־נָ֣א מְעַט־מַ֔יִם וְרַֽחֲצ֖וּ רַגְֿלֵיכֶֿ֑ם וְהִֽשָּֽׁעֲנ֖וּ תַּ֥חַתֿ הָעֵֽץ׃
[‏ה] וְאֶקְחָ֨הֿ פַֿתֿ־לֶ֜חֶם וְסַֽעֲדֿ֤וּ לִבְּכֶֿם֙ אַחַ֣ר תַּֽעֲבֹ֔רוּ כִּֽי־עַל־כֵּ֥ן עֲבַֿרְתֶּ֖ם עַל־עַבְֿדְּכֶֿ֑ם וַיֹּ֣אֿמְר֔וּ כֵּ֥ן תַּֽעֲשֶׂ֖הֿ כַּֽאֲשֶׁ֥ר דִּבַּֽרְתָּ׃
[‏ו] וַיְמַהֵ֧ר אַבְֿרָהָ֛ם הָאֹ֖הֱלָהֿ אֶל־שָׂרָ֑הֿ וַיֹּ֗אֿמֶר מַֽהֲרִ֞י שְׁלֹ֤שׁ סְאִים֙ קֶ֣מַח סֹ֔לֶתֿ ל֖וּשִׁי וַֽעֲשִׂ֥י עֻגֽֿוֹתֿ׃
[‏ז] וְאֶל־הַבָּקָ֖ר רָ֣ץ אַבְֿרָהָ֑ם וַיִּקַּ֨ח בֶּן־בָּקָ֜ר רַ֤ךְֿ וָטוֹב֙ וַיִּתֵּ֣ן אֶל־הַנַּ֔עַר וַיְמַהֵ֖ר לַֽעֲשׂ֥וֹתֿ אֹתֽֿוֹ׃
[‏ח] וַיִּקַּ֨ח חֶמְאָ֜הֿ וְחָלָ֗בֿ וּבֶֿן־הַבָּקָר֙ אֲשֶׁ֣ר עָשָׂ֔הֿ וַיִּתֵּ֖ן לִפְֿנֵיהֶ֑ם וְה֨וּא עֹמֵ֧דֿ עֲלֵיהֶ֛ם תַּ֥חַתֿ הָעֵ֖ץ וַיֹּאֿכֵֽֿלוּ׃
[‏ט] וַיֹּֽאֿמְר֣וּ אֵׄ‌לָ֔יׄוׄ אַיֵּ֖הֿ שָׂרָ֣הֿ אִשְׁתֶּ֑ךָֿ וַיֹּ֖אֿמֶר הִנֵּ֥הֿ בָֿאֹֽהֶל׃
[‏י] וַיֹּ֗אֿמֶר שׁ֣וֹבֿ אָשׁ֤וּבֿ אֵלֶ֙יךָ֙ כָּעֵ֣תֿ חַיָּ֔הֿ וְהִנֵּהֿ־בֵֿ֖ן לְשָׂרָ֣הֿ אִשְׁתֶּ֑ךָֿ וְשָׂרָ֥הֿ שֹׁמַ֛עַתֿ פֶּ֥תַֿח הָאֹ֖הֶל וְה֥וּא אַֽחֲרָֽיו׃
[‏יא] וְאַבְֿרָהָ֤ם וְשָׂרָה֙ זְקֵנִ֔ים בָּאִ֖ים בַּיָּמִ֑ים חָדַֿל֙ לִֽהְי֣וֹתֿ לְשָׂרָ֔הֿ אֹ֖רַח כַּנָּשִֽׁים׃
[‏יב] וַתִּצְחַ֥ק שָׂרָ֖הֿ בְּקִרְבָּ֣הּ לֵאֿמֹ֑ר אַֽחֲרֵ֤י בְֿלֹתִֿי֙ הָֽיְתָֿהֿ־לִּ֣י עֶדְֿנָ֔הֿ וַֽאֿדֹֿנִ֖י זָקֵֽן׃
[‏יג] וַיֹּ֥אֿמֶר יְהֹוָ֖ה אֶל־אַבְֿרָהָ֑ם לָ֣מָּהֿ זֶּה֩ צָֽחֲקָ֨הֿ שָׂרָ֜הֿ לֵאֿמֹ֗ר הַאַ֥ףֿ אֻמְנָ֛ם אֵלֵ֖דֿ וַֽאֲנִ֥י זָקַֽנְתִּי׃
[‏יד] הֲיִפָּלֵ֥א מֵֽיְהֹוָ֖ה דָּבָֿ֑ר לַמּוֹעֵ֞דֿ אָשׁ֥וּבֿ אֵלֶ֛יךָֿ כָּעֵ֥תֿ חַיָּ֖הֿ וּלְשָׂרָ֥הֿ בֵֽֿן׃
[שני] [‏טו] וַתְּכַֿחֵ֨שׁ שָׂרָ֧הֿ׀ לֵאֿמֹ֛ר לֹ֥א צָחַ֖קְתִּי כִּ֣י׀ יָרֵ֑אָהֿ וַיֹּ֥אֿמֶר׀ ל֖אֺ כִּ֥י צָחָֽקְתְּ׃
[‏טז] וַיָּקֻ֤מוּ מִשָּׁם֙ הָֽאֲנָשִׁ֔ים וַיַּשְׁקִ֖פֿוּ עַל־פְּנֵ֣י סְדֹֿ֑ם וְאַ֨בְֿרָהָ֔ם הֹלֵ֥ךְֿ עִמָּ֖ם לְשַׁלְּחָֽם׃
[‏יז] וַֽיהֹוָ֖ה אָמָ֑ר הַֽמְכַֿסֶּ֤הֿ אֲנִי֙ מֵֽאַבְֿרָהָ֔ם אֲשֶׁ֖ר אֲנִ֥י עֹשֶֽׂהֿ׃
[‏יח] וְאַ֨בְֿרָהָ֔ם הָי֧וֹ יִֽהְיֶ֛הֿ לְגֿ֥וֹי גָּדֿ֖וֹל וְעָצ֑וּם וְנִ֨בְֿרְכֿוּ־ב֔וֹ כֹּ֖ל גּוֹיֵ֥י הָאָֽרֶץ׃
[‏יט] כִּ֣י יְדַֿעְתִּ֗יו לְמַעַן֩ אֲשֶׁ֨ר יְצַוֶּ֜הֿ אֶתֿ־בָּנָ֤יו וְאֶתֿ־בֵּיתֿוֹ֙ אַֽחֲרָ֔יו וְשָֽׁמְרוּ֙ דֶּ֣רֶךְֿ יְהֹוָ֔ה לַֽעֲשׂ֥וֹתֿ צְדָֿקָ֖הֿ וּמִשְׁפָּ֑ט לְמַ֗עַן הָבִֿ֤יא יְהֹוָה֙ עַל־אַבְֿרָהָ֔ם אֵ֥תֿ אֲשֶׁר־דִּבֶּ֖ר עָלָֽיו׃
[‏כ] וַיֹּ֣אֿמֶר יְהֹוָ֔ה זַֽעֲקַ֛תֿ סְדֹֿ֥ם וַֽעֲמֹרָ֖הֿ כִּי־רָ֑בָּהֿ וְחַ֨טָּאֿתָ֔ם כִּ֥י כָֽֿבְֿדָֿ֖הֿ מְאֹֽדֿ׃
[‏כא] אֵֽרֲדָֿהֿ־נָּ֣א וְאֶרְאֶ֔הֿ הַכְּצַֽעֲקָתָֿ֛הּ הַבָּ֥אָהֿ אֵלַ֖י עָשׂ֣וּ׀ כָּלָ֑הֿ וְאִם־ל֖אֺ אֵדָֽֿעָהֿ׃
[‏כב] וַיִּפְֿנ֤וּ מִשָּׁם֙ הָֽאֲנָשִׁ֔ים וַיֵּֽלְכֿ֖וּ סְדֹֿ֑מָהֿ וְאַ֨בְֿרָהָ֔ם עוֹדֶֿ֥נּוּ עֹמֵ֖דֿ לִפְֿנֵ֥י יְהֹוָֽה׃
[‏כג] וַיִּגַּ֥שׁ אַבְֿרָהָ֖ם וַיֹּאֿמַ֑ר הַאַ֣ףֿ תִּסְפֶּ֔הֿ צַדִּ֖יק עִם־רָשָֽׁע׃
[‏כד] אוּלַ֥י יֵ֛שׁ חֲמִשִּׁ֥ים צַדִּיקִ֖ם בְּתֿ֣וֹךְֿ הָעִ֑יר הַאַ֤ףֿ תִּסְפֶּה֙ וְלֹֽא־תִֿשָּׂ֣א לַמָּק֔וֹם לְמַ֛עַן חֲמִשִּׁ֥ים הַצַּדִּיקִ֖ם אֲשֶׁ֥ר בְּקִרְבָּֽהּ׃
[‏כה] חָלִ֨לָהֿ לְּךָ֜ מֵֽעֲשֹׂ֣תֿ׀ כַּדָּבָֿ֣ר הַזֶּ֗הֿ לְהָמִ֤יתֿ צַדִּיק֙ עִם־רָשָׁ֔ע וְהָיָ֥הֿ כַֿצַּדִּ֖יק כָּֽרָשָׁ֑ע חָלִ֣לָהֿ לָּ֔ךְֿ הֲשֹׁפֵֿט֙ כָּל־הָאָ֔רֶץ לֹ֥א יַֽעֲשֶׂ֖הֿ מִשְׁפָּֽט׃
[‏כו] וַיֹּ֣אֿמֶר יְהֹוָ֔ה אִם־אֶמְצָ֥א בִֿסְדֹֿ֛ם חֲמִשִּׁ֥ים צַדִּיקִ֖ם בְּתֿ֣וֹךְֿ הָעִ֑יר וְנָשָׂ֥אֿתִֿי לְכָֿל־הַמָּק֖וֹם בַּֽעֲבֿוּרָֽם׃
[‏כז] וַיַּ֥עַן אַבְֿרָהָ֖ם וַיֹּאֿמַ֑ר הִנֵּהֿ־נָ֤א הוֹאַ֙לְתִּי֙ לְדַֿבֵּ֣ר אֶל־אֲדֹֿנָ֔י וְאָֽנֹכִֿ֖י עָפָֿ֥ר וָאֵֽפֶֿר׃
[‏כח] א֠וּלַי יַחְסְר֞וּן חֲמִשִּׁ֤ים הַצַּדִּיקִם֙ חֲמִשָּׁ֔הֿ הֲתַֿשְׁחִ֥יתֿ בַּֽחֲמִשָּׁ֖הֿ אֶתֿ־כָּל־הָעִ֑יר וַיֹּ֙אֿמֶר֙ לֹ֣א אַשְׁחִ֔יתֿ אִם־אֶמְצָ֣א שָׁ֔ם אַרְבָּעִ֖ים וַֽחֲמִשָּֽׁהֿ׃
[‏כט] וַיֹּ֨סֶףֿ ע֜וֹדֿ לְדַֿבֵּ֤ר אֵלָיו֙ וַיֹּאֿמַ֔ר אוּלַ֛י יִמָּֽצְא֥וּן שָׁ֖ם אַרְבָּעִ֑ים וַיֹּ֙אֿמֶר֙ לֹ֣א אֶֽעֱשֶׂ֔הֿ בַּֽעֲבֿ֖וּר הָֽאַרְבָּעִֽים׃
[‏ל] וַ֠יֹּאֿמֶר אַל־נָ֞א יִ֤חַר לַֽאֿדֹֿנָי֙ וַֽאֲדַֿבֵּ֔רָהֿ אוּלַ֛י יִמָּֽצְא֥וּן שָׁ֖ם שְׁלֹשִׁ֑ים וַיֹּ֙אֿמֶר֙ לֹ֣א אֶֽעֱשֶׂ֔הֿ אִם־אֶמְצָ֥א שָׁ֖ם שְׁלֹשִֽׁים׃
[‏לא] וַיֹּ֗אֿמֶר הִנֵּהֿ־נָ֤א הוֹאַ֙לְתִּי֙ לְדַֿבֵּ֣ר אֶל־אֲדֹֿנָ֔י אוּלַ֛י יִמָּֽצְא֥וּן שָׁ֖ם עֶשְׂרִ֑ים וַיֹּ֙אֿמֶר֙ לֹ֣א אַשְׁחִ֔יתֿ בַּֽעֲבֿ֖וּר הָֽעֶשְׂרִֽים׃
[‏לב] וַ֠יֹּאֿמֶר אַל־נָ֞א יִ֤חַר לַֽאֿדֹֿנָי֙ וַֽאֲדַֿבְּרָ֣הֿ אַךְֿ־הַפַּ֔עַם אוּלַ֛י יִמָּֽצְא֥וּן שָׁ֖ם עֲשָׂרָ֑הֿ וַיֹּ֙אֿמֶר֙ לֹ֣א אַשְׁחִ֔יתֿ בַּֽעֲבֿ֖וּר הָֽעֲשָׂרָֽהֿ׃
[‏לג] וַיֵּ֣לֶךְֿ יְהֹוָ֔ה כַּֽאֲשֶׁ֣ר כִּלָּ֔הֿ לְדַֿבֵּ֖ר אֶל־אַבְֿרָהָ֑ם וְאַבְֿרָהָ֖ם שָׁ֥בֿ לִמְקֹמֽוֹ׃

פרק יט
[שלישי] [‏א] וַ֠יָּבֹֿאוּ שְׁנֵ֨י הַמַּלְאָכִֿ֤ים סְדֹ֙מָה֙ בָּעֶ֔רֶבֿ וְל֖וֹט יֹשֵׁ֣בֿ בְּשַֽׁעַר־סְדֹֿ֑ם וַיַּרְא־לוֹט֙ וַיָּ֣קָם לִקְרָאֿתָ֔ם וַיִּשְׁתַּ֥חוּ אַפַּ֖יִם אָֽרְצָהֿ׃
[‏ב] וַיֹּ֜אֿמֶר הִנֶּ֣הֿ נָּֽא־אֲדֹֿנַ֗י ס֣וּרוּ נָ֠א אֶל־בֵּ֨יתֿ עַבְֿדְּכֶֿ֤ם וְלִ֙ינוּ֙ וְרַֽחֲצ֣וּ רַגְֿלֵיכֶ֔ם וְהִשְׁכַּמְתֶּ֖ם וַֽהֲלַכְֿתֶּ֣ם לְדַֿרְכְּכֶֿ֑ם וַיֹּֽאֿמְר֣וּ לּ֔אֺ כִּ֥י בָֽֿרְח֖וֹבֿ נָלִֽין׃
[‏ג] וַיִּפְֿצַר־בָּ֣ם מְאֹ֔דֿ וַיָּסֻ֣רוּ אֵלָ֔יו וַיָּבֹֿ֖אוּ אֶל־בֵּיתֿ֑וֹ וַיַּ֤עַשׂ לָהֶם֙ מִשְׁתֶּ֔הֿ וּמַצּ֥וֹתֿ אָפָֿ֖הֿ וַיֹּאֿכֵֽֿלוּ׃
[‏ד] טֶרֶם֘ יִשְׁכָּבֿוּ֒ וְאַנְשֵׁ֨י הָעִ֜יר אַנְשֵׁ֤י סְדֹֿם֙ נָסַ֣בּוּ עַל־הַבַּ֔יִתֿ מִנַּ֖עַר וְעַדֿ־זָקֵ֑ן כָּל־הָעָ֖ם מִקָּצֶֽהֿ׃
[‏ה] וַֽיִּקְרְא֤וּ אֶל־לוֹט֙ וַיֹּ֣אֿמְרוּ ל֔וֹ אַיֵּ֧הֿ הָֽאֲנָשִׁ֛ים אֲשֶׁר־בָּ֥אוּ אֵלֶ֖יךָֿ הַלָּ֑יְלָהֿ הֽוֹצִיאֵ֣ם אֵלֵ֔ינוּ וְנֵֽדְֿעָ֖הֿ אֹתָֽֿם׃
[‏ו] וַיֵּצֵ֧א אֲלֵהֶ֛ם ל֖וֹט הַפֶּ֑תְֿחָהֿ וְהַדֶּ֖לֶתֿ סָגַֿ֥ר אַֽחֲרָֽיו׃
[‏ז] וַיֹּאֿמַ֑ר אַל־נָ֥א אַחַ֖י תָּרֵֽעוּ׃
[‏ח] הִנֵּהֿ־נָ֨א לִ֜י שְׁתֵּ֣י בָֿנ֗וֹתֿ אֲשֶׁ֤ר לֹא־יָֽדְֿעוּ֙ אִ֔ישׁ אוֹצִֽיאָהֿ־נָּ֤א אֶתְֿהֶן֙ אֲלֵיכֶ֔ם וַֽעֲשׂ֣וּ לָהֶ֔ן כַּטּ֖וֹבֿ בְּעֵֽינֵיכֶֿ֑ם רַ֠ק לָֽאֲנָשִׁ֤ים הָאֵל֙ אַל־תַּֽעֲשׂ֣וּ דָֿבָ֔ר כִּֽי־עַל־כֵּ֥ן בָּ֖אוּ בְּצֵ֥ל קֹֽרָתִֽֿי׃
[‏ט] וַיֹּֽאֿמְר֣וּ׀ גֶּשׁ־הָ֗לְאָהֿ וַיֹּֽאֿמְרוּ֙ הָֽאֶחָ֤דֿ בָּֽא־לָגֿוּר֙ וַיִּשְׁפֹּ֣ט שָׁפ֔וֹט עַתָּ֕הֿ נָרַ֥ע לְךָֿ֖ מֵהֶ֑ם וַיִּפְֿצְר֨וּ בָֿאִ֤ישׁ בְּלוֹט֙ מְאֹ֔דֿ וַֽיִּגְּשׁ֖וּ לִשְׁבֹּ֥ר הַדָּֽלֶתֿ׃
[‏י] וַיִּשְׁלְח֤וּ הָֽאֲנָשִׁים֙ אֶתֿ־יָדָ֔ם וַיָּבִֿ֧יאוּ אֶתֿ־ל֛וֹט אֲלֵיהֶ֖ם הַבָּ֑יְתָֿהֿ וְאֶתֿ־הַדֶּ֖לֶתֿ סָגָֽֿרוּ׃
[‏יא] וְֽאֶתֿ־הָֽאֲנָשִׁ֞ים אֲשֶׁר־פֶּ֣תַֿח הַבַּ֗יִתֿ הִכּוּ֙ בַּסַּנְוֵרִ֔ים מִקָּטֹ֖ן וְעַדֿ־גָּדֿ֑וֹל וַיִּלְא֖וּ לִמְצֹ֥א הַפָּֽתַֿח׃
[‏יב] וַיֹּֽאֿמְר֨וּ הָֽאֲנָשִׁ֜ים אֶל־ל֗וֹט עֹ֚דֿ מִֽי־לְךָֿ֣ פֹ֔הֿ חָתָֿן֙ וּבָֿנֶ֣יךָֿ וּבְֿנֹתֶ֔יךָֿ וְכֹֿ֥ל אֲשֶׁר־לְךָֿ֖ בָּעִ֑יר הוֹצֵ֖א מִן־הַמָּקֽוֹם׃
[‏יג] כִּֽי־מַשְׁחִתִֿ֣ים אֲנַ֔חְנוּ אֶתֿ־הַמָּק֖וֹם הַזֶּ֑הֿ כִּי־גָֽֿדְֿלָ֤הֿ צַֽעֲקָתָֿם֙ אֶתֿ־פְּנֵ֣י יְהֹוָ֔ה וַיְשַׁלְּחֵ֥נוּ יְהֹוָ֖ה לְשַֽׁחֲתָֽֿהּ׃
[‏יד] וַיֵּצֵ֨א ל֜וֹט וַיְדַֿבֵּ֣ר׀ אֶל־חֲתָֿנָ֣יו׀ לֹֽקְחֵ֣י בְֿנֹתָ֗יו וַיֹּ֙אֿמֶר֙ ק֤וּמוּ צְּאוּ֙ מִן־הַמָּק֣וֹם הַזֶּ֔הֿ כִּֽי־מַשְׁחִ֥יתֿ יְהֹוָ֖ה אֶתֿ־הָעִ֑יר וַיְהִ֥י כִֿמְצַחֵ֖ק בְּעֵינֵ֥י חֲתָֿנָֽיו׃
[‏טו] וּכְֿמוֹ֙ הַשַּׁ֣חַר עָלָ֔הֿ וַיָּאִ֥יצוּ הַמַּלְאָכִֿ֖ים בְּל֣וֹט לֵאֿמֹ֑ר קוּם֩ קַ֨ח אֶתֿ־אִשְׁתְּךָ֜ וְאֶתֿ־שְׁתֵּ֤י בְֿנֹתֶ֙יךָ֙ הַנִּמְצָאֹ֔תֿ פֶּן־תִּסָּפֶֿ֖הֿ בַּֽעֲוֹ֥ן הָעִֽיר׃
[‏טז] וַיִּֽתְֿמַהְמָ֓הּ׀ וַיַּחֲזִ֨יקוּ הָֽאֲנָשִׁ֜ים בְּיָדֿ֣וֹ וּבְֿיַדֿ־אִשְׁתּ֗וֹ וּבְֿיַד֙ שְׁתֵּ֣י בְֿנֹתָ֔יו בְּחֶמְלַ֥תֿ יְהֹוָ֖ה עָלָ֑יו וַיֹּֽצִאֻ֥הוּ וַיַּנִּחֻ֖הוּ מִח֥וּץ לָעִֽיר׃
[‏יז] וַיְהִי֩ כְֿהֽוֹצִיאָ֨ם אֹתָ֜ם הַח֗וּצָהֿ וַיֹּ֙אֿמֶר֙ הִמָּלֵ֣ט עַל־נַפְֿשֶׁ֔ךָֿ אַל־תַּבִּ֣יט אַֽחֲרֶ֔יךָֿ וְאַֽל־תַּֽעֲמֹ֖דֿ בְּכָֿל־הַכִּכָּ֑ר הָהָ֥רָהֿ הִמָּלֵ֖ט פֶּן־תִּסָּפֶֽֿהֿ׃
[‏יח] וַיֹּ֥אֿמֶר ל֖וֹט אֲלֵהֶ֑ם אַל־נָ֖א אֲדֹֿנָֽי׃
[‏יט] הִנֵּהֿ־נָ֠א מָצָ֨א עַבְֿדְּךָֿ֣ חֵן֘ בְּעֵינֶיךָ֒ וַתַּגְֿדֵּ֣ל חַסְדְּךָ֗ אֲשֶׁ֤ר עָשִׂ֙יתָ֙ עִמָּדִ֔י לְהַֽחֲי֖וֹתֿ אֶתֿ־נַפְֿשִׁ֑י וְאָֽנֹכִ֗י לֹ֤א אוּכַֿל֙ לְהִמָּלֵ֣ט הָהָ֔רָהֿ פֶּן־תִּדְֿבָּקַ֥נִי הָֽרָעָ֖הֿ וָמַֽתִּי׃
[‏כ] הִנֵּהֿ־נָ֠א הָעִ֨יר הַזֹּ֧אֿתֿ קְרֹבָֿ֛הֿ לָנ֥וּס שָׁ֖מָּהֿ וְהִ֣וא מִצְעָ֑ר אִמָּֽלְטָ֨הֿ נָּ֜א שָׁ֗מָּהֿ הֲלֹ֥א מִצְעָ֛ר הִ֖וא וּתְֿחִ֥י נַפְֿשִֽׁי׃
[רביעי] [‏כא] וַיֹּ֣אֿמֶר אֵלָ֔יו הִנֵּה֙ נָשָׂ֣אֿתִֿי פָֿנֶ֔יךָֿ גַּ֖ם לַדָּבָֿ֣ר הַזֶּ֑הֿ לְבִֿלְתִּ֛י הָפְֿכִּ֥י אֶתֿ־הָעִ֖יר אֲשֶׁ֥ר דִּבַּֽרְתָּ׃
[‏כב] מַהֵר֙ הִמָּלֵ֣ט שָׁ֔מָּהֿ כִּ֣י לֹ֤א אוּכַֿל֙ לַֽעֲשׂ֣וֹתֿ דָּבָ֔ר עַדֿ־בֹּֽאֲךָֿ֖ שָׁ֑מָּהֿ עַל־כֵּ֛ן קָרָ֥א שֵֽׁם־הָעִ֖יר צֽוֹעַר׃
[‏כג] הַשֶּׁ֖מֶשׁ יָצָ֣א עַל־הָאָ֑רֶץ וְל֖וֹט בָּ֥א צֹֽעֲרָהֿ׃
[‏כד] וַֽיהֹוָ֗ה הִמְטִ֧יר עַל־סְדֹֿ֛ם וְעַל־עֲמֹרָ֖הֿ גָּפְֿרִ֣יתֿ וָאֵ֑שׁ מֵאֵ֥תֿ יְהֹוָ֖ה מִן־הַשָּׁמָֽיִם׃
[‏כה] וַֽיַּֽהֲפֹֿךְ֙ אֶתֿ־הֶֽעָרִ֣ים הָאֵ֔ל וְאֵ֖תֿ כָּל־הַכִּכָּ֑ר וְאֵת֙ כָּל־יֹֽשְׁבֵֿ֣י הֶֽעָרִ֔ים וְצֶ֖מַח הָֽאֲדָֿמָֽהֿ׃
[‏כו] וַתַּבֵּ֥ט אִשְׁתּ֖וֹ מֵאַֽחֲרָ֑יו וַתְּהִ֖י נְצִ֥יבֿ מֶֽלַח׃
[‏כז] וַיַּשְׁכֵּ֥ם אַבְֿרָהָ֖ם בַּבֹּ֑קֶר אֶ֨ל־הַמָּק֔וֹם אֲשֶׁר־עָ֥מַדֿ שָׁ֖ם אֶתֿ־פְּנֵ֥י יְהֹוָֽה׃
[‏כח] וַיַּשְׁקֵ֗ףֿ עַל־פְּנֵ֤י סְדֹֿם֙ וַֽעֲמֹרָ֔הֿ וְעַ֥ל כָּל־פְּנֵ֖י אֶ֣רֶץ הַכִּכָּ֑ר וַיַּ֗רְא וְהִנֵּ֤הֿ עָלָה֙ קִיטֹ֣ר הָאָ֔רֶץ כְּקִיטֹ֖ר הַכִּבְֿשָֽׁן׃
[‏כט] וַיְהִ֗י בְּשַׁחֵ֤תֿ אֱלֹהִים֙ אֶתֿ־עָרֵ֣י הַכִּכָּ֔ר וַיִּזְכֹּ֥ר אֱלֹהִ֖ים אֶתֿ־אַבְֿרָהָ֑ם וַיְשַׁלַּ֤ח אֶתֿ־לוֹט֙ מִתּ֣וֹךְֿ הַֽהֲפֵֿכָ֔הֿ בַּֽהֲפֹֿךְ֙ אֶתֿ־הֶ֣עָרִ֔ים אֲשֶׁר־יָשַׁ֥בֿ בָּהֵ֖ן לֽוֹט׃
[‏ל] וַיַּעַל֩ ל֨וֹט מִצּ֜וֹעַר וַיֵּ֣שֶׁבֿ בָּהָ֗ר וּשְׁתֵּ֤י בְֿנֹתָֿיו֙ עִמּ֔וֹ כִּ֥י יָרֵ֖א לָשֶׁ֣בֶֿתֿ בְּצ֑וֹעַר וַיֵּ֙שֶׁב֙ בַּמְּעָרָ֔הֿ ה֖וּא וּשְׁתֵּ֥י בְֿנֹתָֽֿיו׃
[‏לא] וַתֹּ֧אֿמֶר הַבְּכִֿירָ֛הֿ אֶל־הַצְּעִירָ֖הֿ אָבִֿ֣ינוּ זָקֵ֑ן וְאִ֨ישׁ אֵ֤ין בָּאָ֙רֶץ֙ לָבֿ֣וֹא עָלֵ֔ינוּ כְּדֶֿ֖רֶךְֿ כָּל־הָאָֽרֶץ׃
[‏לב] לְכָ֨הֿ נַשְׁקֶ֧הֿ אֶתֿ־אָבִֿ֛ינוּ יַ֖יִן וְנִשְׁכְּבָֿ֣הֿ עִמּ֑וֹ וּנְחַיֶּ֥הֿ מֵֽאָבִֿ֖ינוּ זָֽרַע׃
[‏לג] וַתַּשְׁקֶ֧יןָ אֶתֿ־אֲבִֿיהֶ֛ן יַ֖יִן בַּלַּ֣יְלָהֿ ה֑וּא וַתָּבֹֿ֤א הַבְּכִֿירָה֙ וַתִּשְׁכַּ֣בֿ אֶתֿ־אָבִ֔יהָ וְלֹֽא־יָדַֿ֥ע בְּשִׁכְֿבָֿ֖הּ וּבְֿקוּׄמָֽהּ׃
[‏לד] וַֽיְהִי֙ מִֽמָּֽחֳרָ֔תֿ וַתֹּ֤אֿמֶר הַבְּכִֿירָה֙ אֶל־הַצְּעִירָ֔הֿ הֵֽן־שָׁכַֿ֥בְֿתִּי אֶ֖מֶשׁ אֶתֿ־אָבִֿ֑י נַשְׁקֶ֨נּוּ יַ֜יִן גַּם־הַלַּ֗יְלָהֿ וּבֹ֙אִי֙ שִׁכְֿבִֿ֣י עִמּ֔וֹ וּנְחַיֶּ֥הֿ מֵֽאָבִֿ֖ינוּ זָֽרַע׃
[‏לה] וַתַּשְׁקֶ֜יןָ גַּ֣ם בַּלַּ֧יְלָהֿ הַה֛וּא אֶתֿ־אֲבִֿיהֶ֖ן יָ֑יִן וַתָּ֤קָם הַצְּעִירָה֙ וַתִּשְׁכַּ֣בֿ עִמּ֔וֹ וְלֹֽא־יָדַֿ֥ע בְּשִׁכְֿבָֿ֖הּ וּבְֿקֻמָֽהּ׃
[‏לו] וַֽתַּֽהֲרֶ֛יןָ שְׁתֵּ֥י בְֿנֽוֹתֿ־ל֖וֹט מֵֽאֲבִֿיהֶֽן׃
[‏לז] וַתֵּ֤לֶדֿ הַבְּכִֿירָה֙ בֵּ֔ן וַתִּקְרָ֥א שְׁמ֖וֹ מוֹאָ֑בֿ ה֥וּא אֲבִֽֿי־מוֹאָ֖בֿ עַדֿ־הַיּֽוֹם׃
[‏לח] וְהַצְּעִירָ֤הֿ גַֿם־הִוא֙ יָ֣לְדָֿהֿ בֵּ֔ן וַתִּקְרָ֥א שְׁמ֖וֹ בֶּן־עַמִּ֑י ה֛וּא אֲבִֿ֥י בְֿנֵֽי־עַמּ֖וֹן עַדֿ־הַיּֽוֹם׃ס

פרק כ
[‏א] וַיִּסַּ֨ע מִשָּׁ֤ם אַבְֿרָהָם֙ אַ֣רְצָהֿ הַנֶּ֔גֶֿבֿ וַיֵּ֥שֶׁבֿ בֵּֽין־קָדֵֿ֖שׁ וּבֵֿ֣ין שׁ֑וּר וַיָּ֖גָֿר בִּגְֿרָֽר׃
[‏ב] וַיֹּ֧אֿמֶר אַבְֿרָהָ֛ם אֶל־שָׂרָ֥הֿ אִשְׁתּ֖וֹ אֲחֹ֣תִֿי הִ֑וא וַיִּשְׁלַ֗ח אֲבִֿימֶ֙לֶךְ֙ מֶ֣לֶךְֿ גְּרָ֔ר וַיִּקַּ֖ח אֶתֿ־שָׂרָֽהֿ׃
[‏ג] וַיָּבֹֿ֧א אֱלֹהִ֛ים אֶל־אֲבִֿימֶ֖לֶךְֿ בַּֽחֲל֣וֹם הַלָּ֑יְלָהֿ וַיֹּ֣אֿמֶר ל֗וֹ הִנְּךָֿ֥ מֵת֙ עַל־הָֽאִשָּׁ֣הֿ אֲשֶׁר־לָקַ֔חְתָּ וְהִ֖וא בְּעֻ֥לַתֿ בָּֽעַל׃
[‏ד] וַֽאֲבִֿימֶ֕לֶךְֿ לֹ֥א קָרַ֖בֿ אֵלֶ֑יהָ וַיֹּאֿמַ֕ר אֲדֹֿנָ֕י הֲגֿ֥וֹי גַּם־צַדִּ֖יק תַּֽהֲרֹֽגֿ׃
[‏ה] הֲל֨אֺ ה֤וּא אָֽמַר־לִי֙ אֲחֹ֣תִֿי הִ֔וא וְהִֽיא־גַֿם־הִ֥וא אָֽמְרָ֖הֿ אָחִ֣י ה֑וּא בְּתָֿם־לְבָֿבִֿ֛י וּבְֿנִקְיֹ֥ן כַּפַּ֖י עָשִׂ֥יתִֿי זֹֽאֿתֿ׃
[‏ו] וַיֹּאֿמֶר֩ אֵלָ֨יו הָֽאֱלֹהִ֜ים בַּֽחֲלֹ֗ם גַּ֣ם אָֽנֹכִֿ֤י יָדַ֙עְתִּי֙ כִּ֤י בְֿתָֿם־לְבָֽֿבְֿךָ֙ עָשִׂ֣יתָֿ זֹּ֔אֿתֿ וָֽאֶחְשֹׂ֧ךְֿ גַּם־אָֽנֹכִֿ֛י אֽוֹתְֿךָֿ֖ מֵֽחֲטוֹ־לִ֑י עַל־כֵּ֥ן לֹֽא־נְתַֿתִּ֖יךָֿ לִנְגֹּ֥עַ אֵלֶֽיהָ׃
[‏ז] וְעַתָּ֗הֿ הָשֵׁ֤בֿ אֵֽשֶׁתֿ־הָאִישׁ֙ כִּֽי־נָבִֿ֣יא ה֔וּא וְיִתְֿפַּלֵּ֥ל בַּֽעַדְֿךָֿ֖ וֶֽחְיֵ֑הֿ וְאִם־אֵֽינְךָֿ֣ מֵשִׁ֗יבֿ דַּ֚ע כִּי־מ֣וֹתֿ תָּמ֔וּתֿ אַתָּ֖הֿ וְכָֿל־אֲשֶׁר־לָֽךְֿ׃
[‏ח] וַיַּשְׁכֵּ֨ם אֲבִֿימֶ֜לֶךְֿ בַּבֹּ֗קֶר וַיִּקְרָא֙ לְכָֿל־עֲבָֿדָ֔יו וַיְדַֿבֵּ֛ר אֶתֿ־כָּל־הַדְּבָֿרִ֥ים הָאֵ֖לֶּהֿ בְּאָזְנֵיהֶ֑ם וַיִּֽירְא֥וּ הָֽאֲנָשִׁ֖ים מְאֹֽדֿ׃
[‏ט] וַיִּקְרָ֨א אֲבִֿימֶ֜לֶךְֿ לְאַבְֿרָהָ֗ם וַיֹּ֨אֿמֶר ל֜וֹ מֶהֿ־עָשִׂ֤יתָֿ לָּ֙נוּ֙ וּמֶהֿ־חָטָ֣אֿתִֿי לָ֔ךְֿ כִּֽי־הֵבֵֿ֧אֿתָֿ עָלַ֛י וְעַל־מַמְלַכְֿתִּ֖י חֲטָאָ֣הֿ גְֿדֹֿלָ֑הֿ מַֽעֲשִׂים֙ אֲשֶׁ֣ר לֹא־יֵֽעָשׂ֔וּ עָשִׂ֖יתָֿ עִמָּדִֽֿי׃
[‏י] וַיֹּ֥אֿמֶר אֲבִֿימֶ֖לֶךְֿ אֶל־אַבְֿרָהָ֑ם מָ֣הֿ רָאִ֔יתָֿ כִּ֥י עָשִׂ֖יתָֿ אֶתֿ־הַדָּבָֿ֥ר הַזֶּֽהֿ׃
[‏יא] וַיֹּ֙אֿמֶר֙ אַבְֿרָהָ֔ם כִּ֣י אָמַ֔רְתִּי רַ֚ק אֵֽין־יִרְאַ֣תֿ אֱלֹהִ֔ים בַּמָּק֖וֹם הַזֶּ֑הֿ וַֽהֲרָגֿ֖וּנִי עַל־דְּבַֿ֥ר אִשְׁתִּֽי׃
[‏יב] וְגַֿם־אָמְנָ֗הֿ אֲחֹתִֿ֤י בַֿתֿ־אָבִֿי֙ הִ֔וא אַ֖ךְֿ לֹ֣א בַֿתֿ־אִמִּ֑י וַתְּהִי־לִ֖י לְאִשָּֽׁהֿ׃
[‏יג] וַיְהִ֞י כַּֽאֲשֶׁ֧ר הִתְֿע֣וּ אֹתִ֗י אֱלֹהִים֘ מִבֵּ֣יתֿ אָבִֿי֒ וָֽאֹמַ֣ר לָ֔הּ זֶ֣הֿ חַסְדֵּ֔ךְֿ אֲשֶׁ֥ר תַּֽעֲשִׂ֖י עִמָּדִֿ֑י אֶ֤ל כָּל־הַמָּקוֹם֙ אֲשֶׁ֣ר נָבֿ֣וֹא שָׁ֔מָּהֿ אִמְרִי־לִ֖י אָחִ֥י הֽוּא׃
[‏יד] וַיִּקַּ֨ח אֲבִֿימֶ֜לֶךְֿ צֹ֣אֿן וּבָֿקָ֗ר וַֽעֲבָֿדִֿים֙ וּשְׁפָֿחֹ֔תֿ וַיִּתֵּ֖ן לְאַבְֿרָהָ֑ם וַיָּ֣שֶׁבֿ ל֔וֹ אֵ֖תֿ שָׂרָ֥הֿ אִשְׁתּֽוֹ׃
[‏טו] וַיֹּ֣אֿמֶר אֲבִֿימֶ֔לֶךְֿ הִנֵּ֥הֿ אַרְצִ֖י לְפָֿנֶ֑יךָֿ בַּטּ֥וֹבֿ בְּעֵינֶ֖יךָֿ שֵֽׁבֿ׃
[‏טז] וּלְשָׂרָ֣הֿ אָמַ֗ר הִנֵּ֨הֿ נָתַ֜תִּי אֶ֤לֶףֿ כֶּ֙סֶף֙ לְאָחִ֔יךְֿ הִנֵּ֤הֿ הוּא־לָךְ֙ כְּס֣וּתֿ עֵינַ֔יִם לְכֹֿ֖ל אֲשֶׁ֣ר אִתָּ֑ךְֿ וְאֵ֥תֿ כֹּ֖ל וְנֹכָֽֿחַתֿ׃
[‏יז] וַיִּתְֿפַּלֵּ֥ל אַבְֿרָהָ֖ם אֶל־הָֽאֱלֹהִ֑ים וַיִּרְפָּ֨א אֱלֹהִ֜ים אֶתֿ־אֲבִֿימֶ֧לֶךְֿ וְאֶתֿ־אִשְׁתּ֛וֹ וְאַמְהֹתָֿ֖יו וַיֵּלֵֽדֿוּ׃
[‏יח] כִּֽי־עָצֹ֤ר עָצַר֙ יְהֹוָ֔ה בְּעַ֥דֿ כָּל־רֶ֖חֶם לְבֵֿ֣יתֿ אֲבִֿימֶ֑לֶךְֿ עַל־דְּבַֿ֥ר שָׂרָ֖הֿ אֵ֥שֶׁתֿ אַבְֿרָהָֽם׃ס

פרק כא
[‏א] וַֽיהֹוָ֛ה פָּקַ֥דֿ אֶתֿ־שָׂרָ֖הֿ כַּֽאֲשֶׁ֣ר אָמָ֑ר וַיַּ֧עַשׂ יְהֹוָ֛ה לְשָׂרָ֖הֿ כַּֽאֲשֶׁ֥ר דִּבֵּֽר׃
[‏ב] וַתַּהַר֩ וַתֵּ֨לֶדֿ שָׂרָ֧הֿ לְאַבְֿרָהָ֛ם בֵּ֖ן לִזְקֻנָ֑יו לַמּוֹעֵ֕דֿ אֲשֶׁר־דִּבֶּ֥ר אֹתֿ֖וֹ אֱלֹהִֽים׃
[‏ג] וַיִּקְרָ֨א אַבְֿרָהָ֜ם אֶתֿ־שֶׁם־בְּנ֧וֹ הַנּֽוֹלַדֿ־ל֛וֹ אֲשֶׁר־יָֽלְדָֿהֿ־לּ֥וֹ שָׂרָ֖הֿ יִצְחָֽק׃
[‏ד] וַיָּ֤מָל אַבְֿרָהָם֙ אֶתֿ־יִצְחָ֣ק בְּנ֔וֹ בֶּן־שְׁמֹנַ֖תֿ יָמִ֑ים כַּֽאֲשֶׁ֛ר צִוָּ֥הֿ אֹתֿ֖וֹ אֱלֹהִֽים׃
[חמישי] [‏ה] וְאַבְֿרָהָ֖ם בֶּן־מְאַ֣תֿ שָׁנָ֑הֿ בְּהִוָּ֣לֶדֿ ל֔וֹ אֵ֖תֿ יִצְחָ֥ק בְּנֽוֹ׃
[‏ו] וַתֹּ֣אֿמֶר שָׂרָ֔הֿ צְחֹ֕ק עָ֥שָׂהֿ לִ֖י אֱלֹהִ֑ים כָּל־הַשֹּׁמֵ֖עַ יִֽצֲחַק־לִֽי׃
[‏ז] וַתֹּ֗אֿמֶר מִ֤י מִלֵּל֙ לְאַבְֿרָהָ֔ם הֵינִ֥יקָהֿ בָֿנִ֖ים שָׂרָ֑הֿ כִּֽי־יָלַ֥דְֿתִּי בֵֿ֖ן לִזְקֻנָֽיו׃
[‏ח] וַיִּגְֿדַּ֥ל הַיֶּ֖לֶדֿ וַיִּגָּמַ֑ל וַיַּ֤עַשׂ אַבְֿרָהָם֙ מִשְׁתֶּ֣הֿ גָֿד֔וֹל בְּי֖וֹם הִגָּמֵ֥ל אֶתֿ־יִצְחָֽק׃
[‏ט] וַתֵּ֨רֶא שָׂרָ֜הֿ אֶֽתֿ־בֶּן־הָגָֿ֧ר הַמִּצְרִ֛יתֿ אֲשֶׁר־יָֽלְדָֿ֥הֿ לְאַבְֿרָהָ֖ם מְצַחֶֽק׃
[‏י] וַתֹּ֙אֿמֶר֙ לְאַבְֿרָהָ֔ם גָּרֵ֛שׁ הָֽאָמָ֥הֿ הַזֹּ֖אֿתֿ וְאֶתֿ־בְּנָ֑הּ כִּ֣י לֹ֤א יִירַשׁ֙ בֶּן־הָֽאָמָ֣הֿ הַזֹּ֔אֿתֿ עִם־בְּנִ֖י עִם־יִצְחָֽק׃
[‏יא] וַיֵּ֧רַע הַדָּבָֿ֛ר מְאֹ֖דֿ בְּעֵינֵ֣י אַבְֿרָהָ֑ם עַ֖ל אוֹדֹֿ֥תֿ בְּנֽוֹ׃
[‏יב] וַיֹּ֨אֿמֶר אֱלֹהִ֜ים אֶל־אַבְֿרָהָ֗ם אַל־יֵרַ֤ע בְּעֵינֶ֙יךָ֙ עַל־הַנַּ֣עַר וְעַל־אֲמָתֶ֔ךָֿ כֹּל֩ אֲשֶׁ֨ר תֹּאֿמַ֥ר אֵלֶ֛יךָֿ שָׂרָ֖הֿ שְׁמַ֣ע בְּקֹלָ֑הּ כִּ֣י בְֿיִצְחָ֔ק יִקָּרֵ֥א לְךָֿ֖ זָֽרַע׃
[‏יג] וְגַֿ֥ם אֶתֿ־בֶּן־הָֽאָמָ֖הֿ לְגֿ֣וֹי אֲשִׂימֶ֑נּוּ כִּ֥י זַֽרְעֲךָֿ֖ הֽוּא׃
[‏יד] וַיַּשְׁכֵּ֣ם אַבְֿרָהָ֣ם׀ בַּבֹּ֡קֶר וַיִּֽקַּח־לֶחֶם֩ וְחֵ֨מַתֿ מַ֜יִם וַיִּתֵּ֣ן אֶל־הָ֠גָֿר שָׂ֧ם עַל־שִׁכְֿמָ֛הּ וְאֶתֿ־הַיֶּ֖לֶדֿ וַֽיְשַׁלְּחֶ֑הָ וַתֵּ֣לֶךְֿ וַתֵּ֔תַֿע בְּמִדְֿבַּ֖ר בְּאֵ֥ר שָֽׁבַֿע׃
[‏טו] וַיִּכְֿל֥וּ הַמַּ֖יִם מִן־הַחֶ֑מֶתֿ וַתַּשְׁלֵךְ֙ אֶתֿ־הַיֶּ֔לֶדֿ תַּ֖חַתֿ אַחַ֥דֿ הַשִּׂיחִֽם׃
[‏טז] וַתֵּלֶךְ֩ וַתֵּ֨שֶׁבֿ לָ֜הּ מִנֶּ֗גֶֿדֿ הַרְחֵק֙ כִּמְטַֽחֲוֵ֣י קֶ֔שֶׁתֿ כִּ֣י אָֽמְרָ֔הֿ אַל־אֶרְאֶ֖הֿ בְּמ֣וֹתֿ הַיָּ֑לֶדֿ וַתֵּ֣שֶׁבֿ מִנֶּ֔גֶֿדֿ וַתִּשָּׂ֥א אֶתֿ־קֹלָ֖הּ וַתֵּֽבְֿךּֿ׃
[‏יז] וַיִּשְׁמַ֣ע אֱלֹהִים֘ אֶתֿ־ק֣וֹל הַנַּעַר֒ וַיִּקְרָא֩ מַלְאַ֨ךְֿ אֱלֹהִ֤ים׀ אֶל־הָגָֿר֙ מִן־הַשָּׁמַ֔יִם וַיֹּ֥אֿמֶר לָ֖הּ מַהֿ־לָּ֣ךְֿ הָגָֿ֑ר אַל־תִּ֣ירְאִ֔י כִּֽי־שָׁמַ֧ע אֱלֹהִ֛ים אֶל־ק֥וֹל הַנַּ֖עַר בַּֽאֲשֶׁ֥ר הוּא־שָֽׁם׃
[‏יח] ק֚וּמִי שְׂאִ֣י אֶתֿ־הַנַּ֔עַר וְהַֽחֲזִ֥יקִי אֶתֿ־יָדֵֿ֖ךְֿ בּ֑וֹ כִּֽי־לְגֿ֥וֹי גָּדֿ֖וֹל אֲשִׂימֶֽנּוּ׃
[‏יט] וַיִּפְֿקַ֤ח אֱלֹהִים֙ אֶתֿ־עֵינֶ֔יהָ וַתֵּ֖רֶא בְּאֵ֣ר מָ֑יִם וַתֵּ֜לֶךְֿ וַתְּמַלֵּ֤א אֶתֿ־הַחֵ֙מֶת֙ מַ֔יִם וַתַּ֖שְׁקְ אֶתֿ־הַנָּֽעַר׃
[‏כ] וַיְהִ֧י אֱלֹהִ֛ים אֶתֿ־הַנַּ֖עַר וַיִּגְֿדָּ֑ל וַיֵּ֙שֶׁב֙ בַּמִּדְֿבָּ֔ר וַיְהִ֖י רֹבֶֿ֥הֿ קַשָּֽׁתֿ׃
[‏כא] וַיֵּ֖שֶׁבֿ בְּמִדְֿבַּ֣ר פָּאֿרָ֑ן וַתִּֽקַּח־ל֥וֹ אִמּ֛וֹ אִשָּׁ֖הֿ מֵאֶ֥רֶץ מִצְרָֽיִם׃פ
[ששי] [‏כב] וַֽיְהִי֙ בָּעֵ֣תֿ הַהִ֔וא וַיֹּ֣אֿמֶר אֲבִֿימֶ֗לֶךְֿ וּפִֿיכֹֿל֙ שַׂר־צְבָֿא֔וֹ אֶל־אַבְֿרָהָ֖ם לֵאֿמֹ֑ר אֱלֹהִ֣ים עִמְּךָ֔ בְּכֹֿ֥ל אֲשֶׁר־אַתָּ֖הֿ עֹשֶֽׂהֿ׃
[‏כג] וְעַתָּ֗הֿ הִשָּׁ֨בְֿעָהֿ לִּ֤י בֵֽֿאֿלֹהִים֙ הֵ֔נָּהֿ אִם־תִּשְׁקֹ֣ר לִ֔י וּלְנִינִ֖י וּלְנֶכְֿדִּ֑י כַּחֶ֜סֶדֿ אֲשֶׁר־עָשִׂ֤יתִֿי עִמְּךָ֙ תַּֽעֲשֶׂ֣הֿ עִמָּדִ֔י וְעִם־הָאָ֖רֶץ אֲשֶׁר־גַּ֥רְתָּהֿ בָּֽהּ׃
[‏כד] וַיֹּ֙אֿמֶר֙ אַבְֿרָהָ֔ם אָֽנֹכִֿ֖י אִשָּׁבֵֽֿעַ׃
[‏כה] וְהוֹכִֿ֥חַ אַבְֿרָהָ֖ם אֶתֿ־אֲבִֿימֶ֑לֶךְֿ עַל־אֹדֿוֹת֙ בְּאֵ֣ר הַמַּ֔יִם אֲשֶׁ֥ר גָּֽזְל֖וּ עַבְֿדֵֿ֥י אֲבִֿימֶֽלֶךְֿ׃
[‏כו] וַיֹּ֣אֿמֶר אֲבִֿימֶ֔לֶךְֿ לֹ֣א יָדַ֔עְתִּי מִ֥י עָשָׂ֖הֿ אֶתֿ־הַדָּבָֿ֣ר הַזֶּ֑הֿ וְגַֿם־אַתָּ֞הֿ לֹֽא־הִגַּ֣דְֿתָּ לִּ֗י וְגַֿ֧ם אָֽנֹכִֿ֛י לֹ֥א שָׁמַ֖עְתִּי בִּלְתִּ֥י הַיּֽוֹם׃
[‏כז] וַיִּקַּ֤ח אַבְֿרָהָם֙ צֹ֣אֿן וּבָֿקָ֔ר וַיִּתֵּ֖ן לַֽאֲבִֿימֶ֑לֶךְֿ וַיִּכְֿרְתֿ֥וּ שְׁנֵיהֶ֖ם בְּרִֽיתֿ׃
[‏כח] וַיַּצֵּ֣בֿ אַבְֿרָהָ֗ם אֶתֿ־שֶׁ֛בַֿע כִּבְֿשֹׂ֥תֿ הַצֹּ֖אֿן לְבַֿדְּהֶֽן׃
[‏כט] וַיֹּ֥אֿמֶר אֲבִֿימֶ֖לֶךְֿ אֶל־אַבְֿרָהָ֑ם מָ֣הֿ הֵ֗נָּהֿ שֶׁ֤בַֿע כְּבָֿשֹׂת֙ הָאֵ֔לֶּהֿ אֲשֶׁ֥ר הִצַּ֖בְֿתָּ לְבַֿדָּֽנָהֿ׃
[‏ל] וַיֹּ֕אֿמֶר כִּ֚י אֶתֿ־שֶׁ֣בַֿע כְּבָֿשֹׂ֔תֿ תִּקַּ֖ח מִיָּדִֿ֑י בַּֽעֲבֿוּר֙ תִּֽהְיֶהֿ־לִּ֣י לְעֵדָ֔הֿ כִּ֥י חָפַֿ֖רְתִּי אֶֽתֿ־הַבְּאֵ֥ר הַזֹּֽאֿתֿ׃
[‏לא] עַל־כֵּ֗ן קָרָ֛א לַמָּק֥וֹם הַה֖וּא בְּאֵ֣ר שָׁ֑בַֿע כִּ֛י שָׁ֥ם נִשְׁבְּע֖וּ שְׁנֵיהֶֽם׃
[‏לב] וַיִּכְֿרְתֿ֥וּ בְֿרִ֖יתֿ בִּבְֿאֵ֣ר שָׁ֑בַֿע וַיָּ֣קָם אֲבִֿימֶ֗לֶךְֿ וּפִֿיכֹֿל֙ שַׂר־צְבָֿא֔וֹ וַיָּשֻׁ֖בֿוּ אֶל־אֶ֥רֶץ פְּלִשְׁתִּֽים׃
[‏לג] וַיִּטַּ֥ע אֵ֖שֶׁל בִּבְֿאֵ֣ר שָׁ֑בַֿע וַיִּ֨קְרָא־שָׁ֔ם בְּשֵׁ֥ם יְהֹוָ֖ה אֵ֥ל עוֹלָֽם׃
[‏לד] וַיָּ֧גָֿר אַבְֿרָהָ֛ם בְּאֶ֥רֶץ פְּלִשְׁתִּ֖ים יָמִ֥ים רַבִּֽים׃פ

פרק כב
[שביעי] [‏א] וַיְהִ֗י אַחַר֙ הַדְּבָֿרִ֣ים הָאֵ֔לֶּהֿ וְהָ֣אֱלֹהִ֔ים נִסָּ֖הֿ אֶתֿ־אַבְֿרָהָ֑ם וַיֹּ֣אֿמֶר אֵלָ֔יו אַבְֿרָהָ֖ם וַיֹּ֥אֿמֶר הִנֵּֽנִי׃
[‏ב] וַיֹּ֡אֿמֶר קַח־נָ֠א אֶתֿ־בִּנְךָ֙ אֶתֿ־יְחִֽידְֿךָֿ֤ אֲשֶׁר־אָהַ֙בְֿתָּ֙ אֶתֿ־יִצְחָ֔ק וְלֶ֨ךְֿ־לְךָ֔ אֶל־אֶ֖רֶץ הַמֹּֽרִיָּ֑הֿ וְהַֽעֲלֵ֤הוּ שָׁם֙ לְעֹלָ֔הֿ עַ֚ל אַחַ֣דֿ הֶֽהָרִ֔ים אֲשֶׁ֖ר אֹמַ֥ר אֵלֶֽיךָֿ׃
[‏ג] וַיַּשְׁכֵּ֨ם אַבְֿרָהָ֜ם בַּבֹּ֗קֶר ‍ֽוַיַּֽחֲבֹֿשׁ֙ אֶתֿ־חֲמֹר֔וֹ וַיִּקַּ֞ח אֶתֿ־שְׁנֵ֤י נְעָרָיו֙ אִתּ֔וֹ וְאֵ֖תֿ יִצְחָ֣ק בְּנ֑וֹ וַיְבַֿקַּע֙ עֲצֵ֣י עֹלָ֔הֿ וַיָּ֣קָם וַיֵּ֔לֶךְֿ אֶל־הַמָּק֖וֹם אֲשֶׁר־אָֽמַר־ל֥וֹ הָֽאֱלֹהִֽים׃
[‏ד] בַּיּ֣וֹם הַשְּׁלִישִׁ֗י וַיִּשָּׂ֨א אַבְֿרָהָ֧ם אֶתֿ־עֵינָ֛יו וַיַּ֥רְא אֶתֿ־הַמָּק֖וֹם מֵֽרָחֹֽק׃
[‏ה] וַיֹּ֨אֿמֶר אַבְֿרָהָ֜ם אֶל־נְעָרָ֗יו שְׁבֽֿוּ־לָכֶֿ֥ם פֹּה֙ עִֽם־הַֽחֲמ֔וֹר וַֽאֲנִ֣י וְהַנַּ֔עַר נֵֽלְכָֿ֖הֿ עַדֿ־כֹּ֑הֿ וְנִֽשְׁתַּֽחֲוֶ֖הֿ וְנָשׁ֥וּבָֿהֿ אֲלֵיכֶֽֿם׃
[‏ו] וַיִּקַּ֨ח אַבְֿרָהָ֜ם אֶתֿ־עֲצֵ֣י הָֽעֹלָ֗הֿ וַיָּ֙שֶׂם֙ עַל־יִצְחָ֣ק בְּנ֔וֹ וַיִּקַּ֣ח בְּיָד֔וֹ אֶתֿ־הָאֵ֖שׁ וְאֶתֿ־הַֽמַּֽאֲכֶֿ֑לֶתֿ וַיֵּֽלְכֿ֥וּ שְׁנֵיהֶ֖ם יַחְדָּֽו׃
[‏ז] וַיֹּ֨אֿמֶר יִצְחָ֜ק אֶל־אַבְֿרָהָ֤ם אָבִֿיו֙ וַיֹּ֣אֿמֶר אָבִ֔י וַיֹּ֖אֿמֶר הִנֶּ֣נִּי בְֿנִ֑י וַיֹּ֗אֿמֶר הִנֵּ֤הֿ הָאֵשׁ֙ וְהָ֣עֵצִ֔ים וְאַיֵּ֥הֿ הַשֶּׂ֖הֿ לְעֹלָֽהֿ׃
[‏ח] וַיֹּ֙אֿמֶר֙ אַבְֿרָהָ֔ם אֱלֹהִ֞ים יִֽרְאֶהֿ־לּ֥וֹ הַשֶּׂ֛הֿ לְעֹלָ֖הֿ בְּנִ֑י וַיֵּֽלְכֿ֥וּ שְׁנֵיהֶ֖ם יַחְדָּֽו׃
[‏ט] וַיָּבֹ֗אוּ אֶֽל־הַמָּקוֹם֘ אֲשֶׁ֣ר אָֽמַר־ל֣וֹ הָֽאֱלֹהִים֒ וַיִּ֨בֶֿן שָׁ֤ם אַבְֿרָהָם֙ אֶתֿ־הַמִּזְבֵּ֔חַ וַֽיַּֽעֲרֹ֖ךְֿ אֶתֿ־הָֽעֵצִ֑ים וַֽיַּֽעֲקֹד֙ אֶתֿ־יִצְחָ֣ק בְּנ֔וֹ וַיָּ֤שֶׂם אֹתֿוֹ֙ עַל־הַמִּזְבֵּ֔חַ מִמַּ֖עַל לָֽעֵצִֽים׃
[‏י] וַיִּשְׁלַ֤ח אַבְֿרָהָם֙ אֶתֿ־יָד֔וֹ וַיִּקַּ֖ח אֶתֿ־הַֽמַּֽאֲכֶֿ֑לֶתֿ לִשְׁחֹ֖ט אֶתֿ־בְּנֽוֹ׃
[‏יא] וַיִּקְרָ֨א אֵלָ֜יו מַלְאַ֤ךְֿ יְהֹוָה֙ מִן־הַשָּׁמַ֔יִם וַיֹּ֖אֿמֶר אַבְֿרָהָ֣ם׀ אַבְֿרָהָ֑ם וַיֹּ֖אֿמֶר הִנֵּֽנִי׃
[‏יב] וַיֹּ֗אֿמֶר אַל־תִּשְׁלַ֤ח יָֽדְֿךָ֙ אֶל־הַנַּ֔עַר וְאַל־תַּ֥עַשׂ ל֖וֹ מְא֑וּמָהֿ כִּ֣י׀ עַתָּ֣הֿ יָדַ֗עְתִּי כִּֽי־יְרֵ֤א אֱלֹהִים֙ אַ֔תָּהֿ וְלֹ֥א חָשַׂ֛כְֿתָּ אֶתֿ־בִּנְךָֿ֥ אֶתֿ־יְחִֽידְֿךָֿ֖ מִמֶּֽנִּי׃
[‏יג] וַיִּשָּׂ֨א אַבְֿרָהָ֜ם אֶתֿ־עֵינָ֗יו וַיַּרְא֙ וְהִנֵּהֿ־אַ֔יִל אַחַ֕ר נֶֽאֱחַ֥ז בַּסְּבַֿ֖ךְֿ בְּקַרְנָ֑יו וַיֵּ֤לֶךְֿ אַבְֿרָהָם֙ וַיִּקַּ֣ח אֶתֿ־הָאַ֔יִל וַיַּֽעֲלֵ֥הוּ לְעֹלָ֖הֿ תַּ֥חַתֿ בְּנֽוֹ׃
[‏יד] וַיִּקְרָ֧א אַבְֿרָהָ֛ם שֵֽׁם־הַמָּק֥וֹם הַה֖וּא יְהֹוָ֣ה׀ יִרְאֶ֑הֿ אֲשֶׁר֙ יֵֽאָמֵ֣ר הַיּ֔וֹם בְּהַ֥ר יְהֹוָ֖ה יֵֽרָאֶֽהֿ׃
[‏טו] וַיִּקְרָ֛א מַלְאַ֥ךְֿ יְהֹוָ֖ה אֶל־אַבְֿרָהָ֑ם שֵׁנִ֖יתֿ מִן־הַשָּׁמָֽיִם׃
[‏טז] וַיֹּ֕אֿמֶר בִּ֥י נִשְׁבַּ֖עְתִּי נְאֻם־יְהֹוָ֑ה כִּ֗י יַ֚עַן אֲשֶׁ֤ר עָשִׂ֙יתָ֙ אֶתֿ־הַדָּבָֿ֣ר הַזֶּ֔הֿ וְלֹ֥א חָשַׂ֖כְֿתָּ אֶתֿ־בִּנְךָֿ֥ אֶֽתֿ־יְחִידֶֽֿךָֿ׃
[‏יז] כִּֽי־בָֿרֵ֣ךְֿ אֲבָֽֿרֶכְֿךָ֗ וְהַרְבָּ֨הֿ אַרְבֶּ֤הֿ אֶֽתֿ־זַרְעֲךָ֙ כְּכֽֿוֹכְֿבֵֿ֣י הַשָּׁמַ֔יִם וְכַֿח֕וֹל אֲשֶׁ֖ר עַל־שְׂפַֿ֣תֿ הַיָּ֑ם וְיִרַ֣שׁ זַֽרְעֲךָ֔ אֵ֖תֿ שַׁ֥עַר אֹֽיְבָֽֿיו׃
[‏יח] וְהִתְֿבָּֽרֲכֿ֣וּ בְֿזַֽרְעֲךָ֔ כֹּ֖ל גּוֹיֵ֣י הָאָ֑רֶץ עֵ֕קֶבֿ אֲשֶׁ֥ר שָׁמַ֖עְתָּ בְּקֹלִֽי׃
[‏יט] וַיָּ֤שָׁבֿ אַבְֿרָהָם֙ אֶל־נְעָרָ֔יו וַיָּקֻ֛מוּ וַיֵּֽלְכֿ֥וּ יַחְדָּ֖ו אֶל־בְּאֵ֣ר שָׁ֑בַֿע וַיֵּ֥שֶׁבֿ אַבְֿרָהָ֖ם בִּבְֿאֵ֥ר שָֽׁבַֿע׃פ
[מפטיר] [‏כ] וַיְהִ֗י אַֽחֲרֵי֙ הַדְּבָֿרִ֣ים הָאֵ֔לֶּהֿ וַיֻּגַּ֥דֿ לְאַבְֿרָהָ֖ם לֵאֿמֹ֑ר הִ֠נֵּהֿ יָֽלְדָ֨הֿ מִלְכָּ֥הֿ גַֿם־הִ֛וא בָּנִ֖ים לְנָח֥וֹר אָחִֽיךָֿ׃
[‏כא] אֶתֿ־ע֥וּץ בְּכֹֿר֖וֹ וְאֶתֿ־בּ֣וּז אָחִ֑יו וְאֶתֿ־קְמוּאֵ֖ל אֲבִֿ֥י אֲרָֽם׃
[‏כב] וְאֶתֿ־כֶּ֣שֶׂדֿ וְאֶתֿ־חֲז֔וֹ וְאֶתֿ־פִּלְדָּ֖שׁ וְאֶתֿ־יִדְֿלָ֑ףֿ וְאֵ֖תֿ בְּתֿוּאֵֽל׃
[‏כג] וּבְֿתֿוּאֵ֖ל יָלַ֣דֿ אֶתֿ־רִבְֿקָ֑הֿ שְׁמֹנָ֥הֿ אֵ֙לֶּה֙ יָֽלְדָֿ֣הֿ מִלְכָּ֔הֿ לְנָח֖וֹר אֲחִ֥י אַבְֿרָהָֽם׃
[‏כד] וּפִֽֿילַגְֿשׁ֖וֹ וּשְׁמָ֣הּ רְאוּמָ֑הֿ וַתֵּ֤לֶדֿ גַּם־הִוא֙ אֶתֿ־טֶ֣בַֿח וְאֶתֿ־גַּ֔חַם וְאֶתֿ־תַּ֖חַשׁ וְאֶתֿ־מַֽעֲכָֽֿהֿ׃פ

פרק כג
‏{פרשת חיי שרה} [‏א] וַיִּֽהְיוּ֙ חַיֵּ֣י שָׂרָ֔הֿ מֵאָ֥הֿ שָׁנָ֛הֿ וְעֶשְׂרִ֥ים שָׁנָ֖הֿ וְשֶׁ֣בַֿע שָׁנִ֑ים שְׁנֵ֖י חַיֵּ֥י שָׂרָֽהֿ׃
[‏ב] וַתָּ֣מָתֿ שָׂרָ֗הֿ בְּקִרְיַ֥תֿ אַרְבַּ֛ע הִ֥וא חֶבְֿר֖וֹן בְּאֶ֣רֶץ כְּנָ֑עַן וַיָּבֹֿא֙ אַבְֿרָהָ֔ם לִסְפֹּ֥דֿ לְשָׂרָ֖הֿ וְלִבְֿכֹּתָֽֿהּ׃
[‏ג] וַיָּ֙קָם֙ אַבְֿרָהָ֔ם מֵעַ֖ל פְּנֵ֣י מֵתֿ֑וֹ וַיְדַֿבֵּ֥ר אֶל־בְּנֵי־חֵ֖תֿ לֵאֿמֹֽר׃
[‏ד] גֵּֽר־וְתֿוֹשָׁ֥בֿ אָֽנֹכִֿ֖י עִמָּכֶֿ֑ם תְּנ֨וּ לִ֤י אֲחֻזַּתֿ־קֶ֙בֶֿר֙ עִמָּכֶ֔ם וְאֶקְבְּרָ֥הֿ מֵתִֿ֖י מִלְּפָֿנָֽי׃
[‏ה] וַיַּֽעֲנ֧וּ בְֿנֵי־חֵ֛תֿ אֶתֿ־אַבְֿרָהָ֖ם לֵאֿמֹ֥ר לֽוֹ׃
[‏ו] שְׁמָעֵ֣נוּ׀ אֲדֹֿנִ֗י נְשִׂ֨יא אֱלֹהִ֤ים׀ אַתָּה֙ בְּתֿוֹכֵ֔נוּ בְּמִבְֿחַ֣ר קְבָֿרֵ֔ינוּ קְבֹֿ֖ר אֶתֿ־מֵתֶֿ֑ךָֿ אִ֣ישׁ מִמֶּ֔נּוּ אֶתֿ־קִבְֿר֛וֹ לֹֽא־יִכְֿלֶ֥הֿ מִמְּךָֿ֖ מִקְּבֹֿ֥ר מֵתֶֽֿךָֿ׃
[‏ז] וַיָּ֧קָם אַבְֿרָהָ֛ם וַיִּשְׁתַּ֥חוּ לְעַם־הָאָ֖רֶץ לִבְֿנֵי־חֵֽתֿ׃
[‏ח] וַיְדַֿבֵּ֥ר אִתָּ֖ם לֵאֿמֹ֑ר אִם־יֵ֣שׁ אֶתֿ־נַפְֿשְׁכֶ֗ם לִקְבֹּ֤ר אֶתֿ־מֵתִֿי֙ מִלְּפָֿנַ֔י שְׁמָע֕וּנִי וּפִֿגְֿעוּ־לִ֖י בְּעֶפְֿר֥וֹן בֶּן־צֹֽחַר׃
[‏ט] וְיִֽתֶּן־לִ֗י אֶתֿ־מְעָרַ֤תֿ הַמַּכְֿפֵּלָה֙ אֲשֶׁר־ל֔וֹ אֲשֶׁ֖ר בִּקְצֵ֣הֿ שָׂדֵֿ֑הוּ בְּכֶ֨סֶףֿ מָלֵ֜א יִתְּנֶ֥נָּהֿ לִ֛י בְּתֽֿוֹכְֿ‌כֶֿ֖ם לַֽאֲחֻזַּתֿ־קָֽבֶֿר׃
[‏י] וְעֶפְֿר֥וֹן יֹשֵׁ֖בֿ בְּתֿ֣וֹךְֿ בְּנֵי־חֵ֑תֿ וַיַּעַן֩ עֶפְֿר֨וֹן הַֽחִתִּ֤י אֶתֿ־אַבְֿרָהָם֙ בְּאָזְנֵ֣י בְֿנֵי־חֵ֔תֿ לְכֹֿ֛ל בָּאֵ֥י שַֽׁעַר־עִיר֖וֹ לֵאֿמֹֽר׃
[‏יא] לֹֽא־אֲדֹֿנִ֣י שְׁמָעֵ֔נִי הַשָּׂדֶֿה֙ נָתַֿ֣תִּי לָ֔ךְֿ וְהַמְּעָרָ֥הֿ אֲשֶׁר־בּ֖וֹ לְךָֿ֣ נְתַֿתִּ֑יהָ לְעֵינֵ֧י בְֿנֵֽי־עַמִּ֛י נְתַֿתִּ֥יהָ לָּ֖ךְֿ קְבֹֿ֥ר מֵתֶֽֿךָֿ׃
[‏יב] וַיִּשְׁתַּ֙חוּ֙ אַבְֿרָהָ֔ם לִפְֿנֵ֖י עַם־הָאָֽרֶץ׃
[‏יג] וַיְדַֿבֵּ֨ר אֶל־עֶפְֿר֜וֹן בְּאָזְנֵ֤י עַם־הָאָ֙רֶץ֙ לֵאֿמֹ֔ר אַ֛ךְֿ אִם־אַתָּ֥הֿ ל֖וּ שְׁמָעֵ֑נִי נָתַ֜תִּי כֶּ֤סֶףֿ הַשָּׂדֶֿה֙ קַ֣ח מִמֶּ֔נִּי וְאֶקְבְּרָ֥הֿ אֶתֿ־מֵתִֿ֖י שָֽׁמָּהֿ׃
[‏יד] וַיַּ֧עַן עֶפְֿר֛וֹן אֶתֿ־אַבְֿרָהָ֖ם לֵאֿמֹ֥ר לֽוֹ׃
[‏טו] אֲדֹֿנִ֣י שְׁמָעֵ֔נִי אֶרֶץ֩ אַרְבַּ֨ע מֵאֹ֧תֿ שֶֽׁקֶל־כֶּ֛סֶףֿ בֵּינִ֥י וּבֵֽֿינְךָֿ֖ מַהֿ־הִ֑וא וְאֶתֿ־מֵֽתְֿךָֿ֖ קְבֹֽֿר׃
[‏טז] וַיִּשְׁמַ֣ע אַבְֿרָהָם֘ אֶל־עֶפְֿרוֹן֒ וַיִּשְׁקֹ֤ל אַבְֿרָהָם֙ לְעֶפְֿרֹ֔ן אֶתֿ־הַכֶּ֕סֶףֿ אֲשֶׁ֥ר דִּבֶּ֖ר בְּאָזְנֵ֣י בְֿנֵי־חֵ֑תֿ אַרְבַּ֤ע מֵאוֹת֙ שֶׁ֣קֶל כֶּ֔סֶףֿ עֹבֵֿ֖ר לַסֹּחֵֽר׃
[שני] [‏יז] וַיָּ֣קָם׀ שְׂדֵֿ֣הֿ עֶפְֿר֗וֹן אֲשֶׁר֙ בַּמַּכְֿפֵּלָ֔הֿ אֲשֶׁ֖ר לִפְֿנֵ֣י מַמְרֵ֑א הַשָּׂדֶֿה֙ וְהַמְּעָרָ֣הֿ אֲשֶׁר־בּ֔וֹ וְכָֿל־הָעֵץ֙ אֲשֶׁ֣ר בַּשָּׂדֶ֔הֿ אֲשֶׁ֥ר בְּכָֿל־גְּבֻֿל֖וֹ סָבִֽֿיבֿ׃
[‏יח] לְאַבְֿרָהָ֥ם לְמִקְנָ֖הֿ לְעֵינֵ֣י בְֿנֵי־חֵ֑תֿ בְּכֹֿ֖ל בָּאֵ֥י שַֽׁעַר־עִירֽוֹ׃
[‏יט] וְאַֽחֲרֵי־כֵֿן֩ קָבַ֨ר אַבְֿרָהָ֜ם אֶתֿ־שָׂרָ֣הֿ אִשְׁתּ֗וֹ אֶל־מְעָרַ֞תֿ שְׂדֵֿ֧הֿ הַמַּכְֿפֵּלָ֛הֿ עַל־פְּנֵ֥י מַמְרֵ֖א הִ֣וא חֶבְֿר֑וֹן בְּאֶ֖רֶץ כְּנָֽעַן׃
[‏כ] וַיָּ֨קָם הַשָּׂדֶ֜הֿ וְהַמְּעָרָ֧הֿ אֲשֶׁר־בּ֛וֹ לְאַבְֿרָהָ֖ם לַֽאֲחֻזַּתֿ־קָ֑בֶֿר מֵאֵ֖תֿ בְּנֵי־חֵֽתֿ׃ס

פרק כד
[‏א] וְאַבְֿרָהָ֣ם זָקֵ֔ן בָּ֖א בַּיָּמִ֑ים וַֽיהֹוָ֛ה בֵּרַ֥ךְֿ אֶתֿ־אַבְֿרָהָ֖ם בַּכֹּֽל׃
[‏ב] וַיֹּ֣אֿמֶר אַבְֿרָהָ֗ם אֶל־עַבְֿדּוֹ֙ זְקַ֣ן בֵּית֔וֹ הַמֹּשֵׁ֖ל בְּכָֿל־אֲשֶׁר־ל֑וֹ שִֽׂים־נָ֥א יָֽדְֿךָֿ֖ תַּ֥חַתֿ יְרֵכִֽֿי׃
[‏ג] וְאַשְׁבִּ֣יעֲךָ֔ בַּֽיהֹוָה֙ אֱלֹהֵ֣י הַשָּׁמַ֔יִם וֵֽאֿלֹהֵ֖י הָאָ֑רֶץ אֲשֶׁ֨ר לֹֽא־תִֿקַּ֤ח אִשָּׁה֙ לִבְֿנִ֔י מִבְּנוֹת֙ הַֽכְּנַֽעֲנִ֔י אֲשֶׁ֥ר אָֽנֹכִֿ֖י יוֹשֵׁ֥בֿ בְּקִרְבּֽוֹ׃
[‏ד] כִּ֧י אֶל־אַרְצִ֛י וְאֶל־מֽוֹלַדְֿתִּ֖י תֵּלֵ֑ךְֿ וְלָֽקַחְתָּ֥ אִשָּׁ֖הֿ לִבְֿנִ֥י לְיִצְחָֽק׃
[‏ה] וַיֹּ֤אֿמֶר אֵלָיו֙ הָעֶ֔בֶֿדֿ אוּלַי֙ לֹֽא־תֹֿאֿבֶֿ֣הֿ הָֽאִשָּׁ֔הֿ לָלֶ֥כֶֿתֿ אַֽחֲרַ֖י אֶל־הָאָ֣רֶץ הַזֹּ֑אֿתֿ הֶֽהָשֵׁ֤בֿ אָשִׁיב֙ אֶתֿ־בִּנְךָ֔ אֶל־הָאָ֖רֶץ אֲשֶׁר־יָצָ֥אֿתָֿ מִשָּֽׁם׃
[‏ו] וַיֹּ֥אֿמֶר אֵלָ֖יו אַבְֿרָהָ֑ם הִשָּׁ֣מֶר לְךָ֔ פֶּן־תָּשִׁ֥יבֿ אֶתֿ־בְּנִ֖י שָֽׁמָּהֿ׃
[‏ז] יְהֹוָ֣ה׀ אֱלֹהֵ֣י הַשָּׁמַ֗יִם אֲשֶׁ֨ר לְקָחַ֜נִי מִבֵּ֣יתֿ אָבִֿי֘ וּמֵאֶ֣רֶץ מֽוֹלַדְֿתִּי֒ וַֽאֲשֶׁ֨ר דִּבֶּר־לִ֜י וַֽאֲשֶׁ֤ר נִֽשְׁבַּֽע־לִי֙ לֵאֿמֹ֔ר לְזַ֨רְעֲךָ֔ אֶתֵּ֖ן אֶתֿ־הָאָ֣רֶץ הַזֹּ֑אֿתֿ ה֗וּא יִשְׁלַ֤ח מַלְאָכֿוֹ֙ לְפָֿנֶ֔יךָֿ וְלָֽקַחְתָּ֥ אִשָּׁ֛הֿ לִבְֿנִ֖י מִשָּֽׁם׃
[‏ח] וְאִם־ל֨אֺ תֹֿאֿבֶֿ֤הֿ הָֽאִשָּׁה֙ לָלֶ֣כֶֿתֿ אַֽחֲרֶ֔יךָֿ וְנִקִּ֕יתָֿ מִשְּׁבֻֽֿעָתִֿ֖י זֹ֑אֿתֿ רַ֣ק אֶתֿ־בְּנִ֔י לֹ֥א תָֿשֵׁ֖בֿ שָֽׁמָּהֿ׃
[‏ט] וַיָּ֤שֶׂם הָעֶ֙בֶֿד֙ אֶתֿ־יָד֔וֹ תַּ֛חַתֿ יֶ֥רֶךְֿ אַבְֿרָהָ֖ם אֲדֹֿנָ֑יו וַיִּשָּׁ֣בַֽֿע ל֔וֹ עַל־הַדָּבָֿ֖ר הַזֶּֽהֿ׃
[שלישי] [‏י] וַיִּקַּ֣ח הָ֠עֶבֶֿדֿ עֲשָׂרָ֨הֿ גְֿמַלִּ֜ים מִגְּמַלֵּ֤י אֲדֹֿנָיו֙ וַיֵּ֔לֶךְֿ וְכָֿל־ט֥וּבֿ אֲדֹֿנָ֖יו בְּיָדֿ֑וֹ וַיָּ֗קָם וַיֵּ֛לֶךְֿ אֶל־אֲרַ֥ם נַֽהֲרַ֖יִם אֶל־עִ֥יר נָחֽוֹר׃
[‏יא] וַיַּבְֿרֵ֧ךְֿ הַגְּמַלִּ֛ים מִח֥וּץ לָעִ֖יר אֶל־בְּאֵ֣ר הַמָּ֑יִם לְעֵ֣תֿ עֶ֔רֶבֿ לְעֵ֖תֿ צֵ֥אֿתֿ הַשֹּׁאֲבֹֽֿתֿ׃
[‏יב] וַיֹּאֿמַ֓ר׀ יְהֹוָ֗ה אֱלֹהֵי֙ אֲדֹֿנִ֣י אַבְֿרָהָ֔ם הַקְרֵהֿ־נָ֥א לְפָֿנַ֖י הַיּ֑וֹם וַֽעֲשֵׂהֿ־חֶ֕סֶדֿ עִ֖ם אֲדֹֿנִ֥י אַבְֿרָהָֽם׃
[‏יג] הִנֵּ֛הֿ אָֽנֹכִֿ֥י נִצָּ֖בֿ עַל־עֵ֣ין הַמָּ֑יִם וּבְֿנוֹת֙ אַנְשֵׁ֣י הָעִ֔יר יֹֽצְאֹ֖תֿ לִשְׁאֹ֥בֿ מָֽיִם׃
[‏יד] וְהָיָ֣הֿ הנער֗ אֲשֶׁ֨ר אֹמַ֤ר אֵלֶ֙יהָ֙ הַטִּי־נָ֤א כַֿדֵּךְ֙ וְאֶשְׁתֶּ֔הֿ וְאָֽמְרָ֣הֿ שְׁתֵ֔הֿ וְגַֿם־גְּמַלֶּ֖יךָֿ אַשְׁקֶ֑הֿ אֹתָֿ֤הּ הֹכַ֙חְתָּ֙ לְעַבְֿדְּךָֿ֣ לְיִצְחָ֔ק וּבָֿ֣הּ אֵדַ֔ע כִּֽי־עָשִׂ֥יתָֿ חֶ֖סֶדֿ עִם־אֲדֹֿנִֽי׃
[‏טו] וַֽיְהִי־ה֗וּא טֶרֶם֘ כִּלָּ֣הֿ לְדַֿבֵּר֒ וְהִנֵּ֧הֿ רִבְֿקָ֣הֿ יֹצֵ֗אֿתֿ אֲשֶׁ֤ר יֻלְּדָֿה֙ לִבְֿתֿוּאֵ֣ל בֶּן־מִלְכָּ֔הֿ אֵ֥שֶׁתֿ נָח֖וֹר אֲחִ֣י אַבְֿרָהָ֑ם וְכַֿדָּ֖הּ עַל־שִׁכְֿמָֽהּ׃
[‏טז] //כת׳// והנער֗ //קר׳// וְהַנַּעֲרָ֗ה טֹבַֿ֤תֿ מַרְאֶה֙ מְאֹ֔דֿ בְּתֿוּלָ֕הֿ וְאִ֖ישׁ לֹ֣א יְדָֿעָ֑הּ וַתֵּ֣רֶדֿהָעַ֔יְנָהֿ וַתְּמַלֵּ֥א כַֿדָּ֖הּ וַתָּֽעַל׃
[‏יז] וַיָּ֥רָץ הָעֶ֖בֶֿדֿ לִקְרָאֿתָֿ֑הּ וַיֹּ֕אֿמֶר הַגְֿמִיאִ֥ינִי נָ֛א מְעַט־מַ֖יִם מִכַּדֵּֽךְֿ׃
[‏יח] וַתֹּ֖אֿמֶר שְׁתֵֿ֣הֿ אֲדֹֿנִ֑י וַתְּמַהֵ֗ר וַתֹּ֧רֶדֿ כַּדָּ֛הּ עַל־יָדָֿ֖הּ וַתַּשְׁקֵֽהוּ׃
[‏יט] וַתְּכַֿ֖ל לְהַשְׁקֹתֿ֑וֹ וַתֹּ֗אֿמֶר גַּ֤ם לִגְֿמַלֶּ֙יךָ֙ אֶשְׁאָ֔בֿ עַ֥דֿ אִם־כִּלּ֖וּ לִשְׁתֹּֽתֿ׃
[‏כ] וַתְּמַהֵ֗ר וַתְּעַ֤ר כַּדָּהּ֙ אֶל־הַשֹּׁ֔קֶתֿ וַתָּ֥רָץ ע֛וֹדֿ אֶל־הַבְּאֵ֖ר לִשְׁאֹ֑בֿ וַתִּשְׁאַ֖בֿ לְכָֿל־גְּמַלָּֽיו׃
[‏כא] וְהָאִ֥ישׁ מִשְׁתָּאֵ֖הֿ לָ֑הּ מַֽחֲרִ֕ישׁ לָדַ֗עַתֿ הַֽהִצְלִ֧יחַ יְהֹוָ֛ה דַּרְכּ֖וֹ אִם־לֹֽא׃
[‏כב] וַיְהִ֗י כַּֽאֲשֶׁ֨ר כִּלּ֤וּ הַגְּמַלִּים֙ לִשְׁתּ֔וֹתֿ וַיִּקַּ֤ח הָאִישׁ֙ נֶ֣זֶם זָהָ֔בֿ בֶּ֖קַע מִשְׁקָל֑וֹ וּשְׁנֵ֤י צְמִידִֿים֙ עַל־יָדֶ֔יהָ עֲשָׂרָ֥הֿ זָהָ֖בֿ מִשְׁקָלָֽם׃
[‏כג] וַיֹּ֙אֿמֶר֙ בַּתֿ־מִ֣י אַ֔תְּ הַגִּ֥ידִֿי נָ֖א לִ֑י הֲיֵ֧שׁ בֵּֽיתֿ־אָבִֿ֛יךְֿ מָק֥וֹם לָ֖נוּ לָלִֽין׃
[‏כד] וַתֹּ֣אֿמֶר אֵלָ֔יו בַּתֿ־בְּתֿוּאֵ֖ל אָנֹ֑כִֿי בֶּן־מִלְכָּ֕הֿ אֲשֶׁ֥ר יָֽלְדָֿ֖הֿ לְנָחֽוֹר׃
[‏כה] וַתֹּ֣אֿמֶר אֵלָ֔יו גַּם־תֶּ֥בֶֿן גַּם־מִסְפּ֖וֹא רַ֣בֿ עִמָּ֑נוּ גַּם־מָק֖וֹם לָלֽוּן׃
[‏כו] וַיִּקֹּ֣דֿ הָאִ֔ישׁ וַיִּשְׁתַּ֖חוּ לַֽיהֹוָֽה׃
[רביעי] [‏כז] וַיֹּ֗אֿמֶר בָּר֤וּךְֿ יְהֹוָה֙ אֱלֹהֵי֙ אֲדֹֿנִ֣י אַבְֿרָהָ֔ם אֲ֠שֶׁר לֹֽא־עָזַ֥בֿ חַסְדּ֛וֹ וַֽאֲמִתּ֖וֹ מֵעִ֣ם אֲדֹֿנִ֑י אָֽנֹכִ֗י בַּדֶּ֙רֶךְ֙ נָחַ֣נִי יְהֹוָ֔ה בֵּ֖יתֿ אֲחֵ֥י אֲדֹֿנִֽי׃
[‏כח] וַתָּ֙רָץ֙ //כת׳// הנער֔ קרי// הַנַּעֲרָ֔ה וַתַּגֵּ֖דֿ לְבֵֿ֣יתֿ אִמָּ֑הּ כַּדְּבָֿרִ֖ים הָאֵֽלֶּהֿ׃
[‏כט] וּלְרִבְֿקָ֥הֿ אָ֖ח וּשְׁמ֣וֹ לָבָֿ֑ן וַיָּ֨רָץ לָבָֿ֧ן אֶל־הָאִ֛ישׁ הַח֖וּצָהֿ אֶל־הָעָֽיִן׃
[‏ל] וַיְהִ֣י׀ כִּרְאֹ֣תֿ אֶתֿ־הַנֶּ֗זֶם וְאֶֽתֿ־הַצְּמִדִֿים֘ עַל־יְדֵֿ֣י אֲחֹתֿוֹ֒ וּֽכְֿשָׁמְע֗וֹ אֶתֿ־דִּבְֿרֵ֞י רִבְֿקָ֤הֿ אֲחֹתֿוֹ֙ לֵאֿמֹ֔ר כֹּֽהֿ־דִֿבֶּ֥ר אֵלַ֖י הָאִ֑ישׁ וַיָּבֹֿא֙ אֶל־הָאִ֔ישׁ וְהִנֵּ֛הֿ עֹמֵ֥דֿ עַל־הַגְּמַלִּ֖ים עַל־הָעָֽיִן׃
[‏לא] וַיֹּ֕אֿמֶר בּ֖וֹא בְּר֣וּךְֿ יְהֹוָ֑ה לָ֤מָּהֿ תַֽֿעֲמֹד֙ בַּח֔וּץ וְאָֽנֹכִֿי֙ פִּנִּ֣יתִֿי הַבַּ֔יִתֿ וּמָק֖וֹם לַגְּמַלִּֽים׃
[‏לב] וַיָּבֹֿ֤א הָאִישׁ֙ הַבַּ֔יְתָֿהֿ וַיְפַֿתַּ֖ח הַגְּמַלִּ֑ים וַיִּתֵּ֨ן תֶּ֤בֶֿן וּמִסְפּוֹא֙ לַגְּמַלִּ֔ים וּמַ֙יִם֙ לִרְחֹ֣ץ רַגְֿלָ֔יו וְרַגְֿלֵ֥י הָֽאֲנָשִׁ֖ים אֲשֶׁ֥ר אִתּֽוֹ׃
[‏לג] //כתיב// ויישׂ֤ם //קרי// וַיּוּשַׂ֤ם // לְפָֿנָיו֙ לֶֽאֱכֹ֔ל וַיֹּ֙אֿמֶר֙ לֹ֣א אֹכַ֔ל עַ֥דֿ אִם־דִּבַּ֖רְתִּי דְּבָֿרָ֑י וַיֹּ֖אֿמֶר דַּבֵּֽר׃
[‏לד] וַיֹּאֿמַ֑ר עֶ֥בֶֿדֿ אַבְֿרָהָ֖ם אָנֹֽכִֿי׃
[‏לה] וַֽיהֹוָ֞ה בֵּרַ֧ךְֿ אֶתֿ־אֲדֹֿנִ֛י מְאֹ֖דֿ וַיִּגְֿדָּ֑ל וַיִּֽתֶּן־ל֞וֹ צֹ֤אֿן וּבָֿקָר֙ וְכֶֿ֣סֶףֿ וְזָהָ֔בֿ וַֽעֲבָֿדִֿם֙ וּשְׁפָֿחֹ֔תֿ וּגְֿמַלִּ֖ים וַֽחֲמֹרִֽים׃
[‏לו] וַתֵּ֡לֶדֿ שָׂרָה֩ אֵ֨שֶׁתֿ אֲדֹֿנִ֥י בֵֿ‌ן֙ לַֽאֿדֹֿנִ֔י אַֽחֲרֵ֖י זִקְנָתָֿ֑הּ וַיִּֽתֶּן־ל֖וֹ אֶתֿ־כָּל־אֲשֶׁר־לֽוֹ׃
[‏לז] וַיַּשְׁבִּעֵ֥נִי אֲדֹֿנִ֖י לֵאֿמֹ֑ר לֹֽא־תִּקַּ֤ח אִשָּׁה֙ לִבְֿנִ֔י מִבְּנוֹת֙ הַֽכְּנַֽעֲנִ֔י אֲשֶׁ֥ר אָֽנֹכִֿ֖י יֹשֵׁ֥בֿ בְּאַרְצֽוֹ׃
[‏לח] אִם־ל֧אֺ אֶל־בֵּֽיתֿ־אָבִֿ֛י תֵּלֵ֖ךְֿ וְאֶל־מִשְׁפַּחְתִּ֑י וְלָֽקַחְתָּ֥ אִשָּׁ֖הֿ לִבְֿנִֽי׃
[‏לט] וָֽאֹמַ֖ר אֶל־אֲדֹֿנִ֑י אֻלַ֛י לֹֽא־תֵֿלֵ֥ךְֿ הָֽאִשָּׁ֖הֿ אַֽחֲרָֽי׃
[‏מ] וַיֹּ֖אֿמֶר אֵלָ֑י יְהֹוָ֞ה‌ אֲשֶֽׁר־הִתְֿהַלַּ֣כְֿתִּי לְפָֿנָ֗יו יִשְׁלַ֨ח מַלְאָכֿ֤וֹ אִתָּךְ֙ וְהִצְלִ֣יחַ דַּרְכֶּ֔ךָֿ וְלָֽקַחְתָּ֤ אִשָּׁה֙ לִבְֿנִ֔י מִמִּשְׁפַּחְתִּ֖י וּמִבֵּ֥יתֿ אָבִֽֿי׃
[‏מא] אָ֤ז תִּנָּקֶה֙ מֵאָ֣לָתִ֔י כִּ֥י תָֿבֿ֖וֹא אֶל־מִשְׁפַּחְתִּ֑י וְאִם־לֹ֤א יִתְּנוּ֙ לָ֔ךְֿ וְהָיִ֥יתָֿ נָקִ֖י מֵאָֽלָתִֽֿי׃
[‏מב] וָֽאָבֹֿ֥א הַיּ֖וֹם אֶל־הָעָ֑יִן וָֽאֹמַ֗ר יְהֹוָה֙ אֱלֹהֵי֙ אֲדֹֿנִ֣י אַבְֿרָהָ֔ם אִם־יֶשְׁךָֿ־נָּא֙ מַצְלִ֣יחַ דַּרְכִּ֔י אֲשֶׁ֥ר אָֽנֹכִֿ֖י הֹלֵ֥ךְֿ עָלֶֽיהָ׃
[‏מג] הִנֵּ֛הֿ אָֽנֹכִֿ֥י נִצָּ֖בֿ עַל־עֵ֣ין הַמָּ֑יִם וְהָיָ֤הֿ הָֽעַלְמָה֙ הַיֹּצֵ֣אֿתֿ לִשְׁאֹ֔בֿ וְאָֽמַרְתִּ֣י אֵלֶ֔יהָ הַשְׁקִֽינִי־נָ֥א מְעַט־מַ֖יִם מִכַּדֵּֽךְֿ׃
[‏מד] וְאָֽמְרָ֤הֿ אֵלַי֙ גַּם־אַתָּ֣הֿ שְׁתֵ֔הֿ וְגַֿ֥ם לִגְֿמַלֶּ֖יךָֿ אֶשְׁאָ֑בֿ הִ֣וא הָֽאִשָּׁ֔הֿ אֲשֶׁר־הֹכִֿ֥יחַ יְהֹוָ֖ה לְבֶֿן־אֲדֹֿנִֽי׃
[‏מה] אֲנִי֩ טֶ֨רֶם אֲכַֿלֶּ֜הֿ לְדַֿבֵּ֣ר אֶל־לִבִּ֗י וְהִנֵּ֨הֿ רִבְֿקָ֤הֿ יֹצֵאֿת֙ וְכַֿדָּ֣הּ עַל־שִׁכְֿמָ֔הּ וַתֵּ֥רֶדֿ הָעַ֖יְנָהֿ וַתִּשְׁאָ֑בֿ וָֽאֹמַ֥ר אֵלֶ֖יהָ הַשְׁקִ֥ינִי נָֽא׃
[‏מו] וַתְּמַהֵ֗ר וַתּ֤וֹרֶדֿ כַּדָּהּ֙ מֵֽעָלֶ֔יהָ וַתֹּ֣אֿמֶר שְׁתֵ֔הֿ וְגַֿם־גְּמַלֶּ֖יךָֿ אַשְׁקֶ֑הֿ וָאֵ֕שְׁתְּ וְגַֿ֥ם הַגְּמַלִּ֖ים הִשְׁקָֽתָֿהֿ׃
[‏מז] וָֽאֶשְׁאַ֣ל אֹתָ֗הּ וָֽאֹמַר֘ בַּתֿ־מִ֣י אַתְּ֒ וַתֹּ֗אֿמֶר בַּתֿ־בְּתֿוּאֵל֙ בֶּן־נָח֔וֹר אֲשֶׁ֥ר יָֽלְדָֿהֿ־לּ֖וֹ מִלְכָּ֑הֿ וָֽאָשִׂ֤ם הַנֶּ֙זֶם֙ עַל־אַפָּ֔הּ וְהַצְּמִידִֿ֖ים עַל־יָדֶֽֿיהָ׃
[‏מח] וָֽאֶקֹּ֥דֿ וָֽאֶשְׁתַּֽחֲוֶ֖הֿ לַֽיהֹוָ֑ה וָֽאֲבָֿרֵ֗ךְֿ אֶתֿ־יְהֹוָה֙ אֱלֹהֵי֙ אֲדֹֿנִ֣י אַבְֿרָהָ֔ם אֲשֶׁ֤ר הִנְחַ֙נִי֙ בְּדֶֿ֣רֶךְֿ אֱמֶ֔תֿ לָקַ֛חַתֿ אֶתֿ־בַּתֿ־אֲחִ֥י אֲדֹֿנִ֖י לִבְֿנֽוֹ׃
[‏מט] וְ֠עַתָּהֿ אִם־יֶשְׁכֶ֨ם עֹשִׂ֜ים חֶ֧סֶדֿ וֶֽאֱמֶ֛תֿ אֶתֿ־אֲדֹֿנִ֖י הַגִּ֣ידֿוּ לִ֑י וְאִם־ל֕אֺ הַגִּ֣ידֿוּ לִ֔י וְאֶפְֿנֶ֥הֿ עַל־יָמִ֖ין א֥וֹ עַל־שְׂמֹֽאֿל׃
[‏נ] וַיַּ֨עַן לָבָֿ֤ן וּבְֿתֿוּאֵל֙ וַיֹּ֣אֿמְר֔וּ מֵֽיְהֹוָ֖ה יָצָ֣א הַדָּבָֿ֑ר לֹ֥א נוּכַֿ֛ל דַּבֵּ֥ר אֵלֶ֖יךָֿ רַ֥ע אוֹ־טֽוֹבֿ׃
[‏נא] הִנֵּֽהֿ־רִבְֿקָ֥הֿ לְפָֿנֶ֖יךָֿ קַ֣ח וָלֵ֑ךְֿ וּתְֿהִ֤י אִשָּׁה֙ לְבֶֿן־אֲדֹֿנֶ֔יךָֿ כַּֽאֲשֶׁ֖ר דִּבֶּ֥ר יְהֹוָֽה׃
[‏נב] וַיְהִ֕י כַּֽאֲשֶׁ֥ר שָׁמַ֛ע עֶ֥בֶֿדֿ אַבְֿרָהָ֖ם אֶתֿ־דִּבְֿרֵיהֶ֑ם וַיִּשְׁתַּ֥חוּ אַ֖רְצָהֿ לַֽיהֹוָֽה׃
[חמישי] [‏נג] וַיּוֹצֵ֨א הָעֶ֜בֶֿדֿ כְּלֵי־כֶ֨סֶףֿ וּכְֿלֵ֤י זָהָב֙ וּבְֿגָֿדִ֔ים וַיִּתֵּ֖ן לְרִבְֿקָ֑הֿ וּמִ֨גְֿדָּנֹ֔תֿ נָתַֿ֥ן לְאָחִ֖יהָ וּלְאִמָּֽהּ׃
[‏נד] וַיֹּֽאֿכְֿל֣וּ וַיִּשְׁתּ֗וּ ה֛וּא וְהָֽאֲנָשִׁ֥ים אֲשֶׁר־עִמּ֖וֹ וַיָּלִ֑ינוּ וַיָּק֣וּמוּ בַֿבֹּ֔קֶר וַיֹּ֖אֿמֶר שַׁלְּחֻ֥נִי לַֽאֿדֹֿנִֽי׃
[‏נה] וַיֹּ֤אֿמֶר אָחִ֙יהָ֙ וְאִמָּ֔הּ תֵּשֵׁ֨בֿ //כת׳// הנער֥ //קרי׳// הַנַּעֲרַ֥הֿ אִתָּ֛נוּ יָמִ֖ים א֣וֹ עָשׂ֑וֹר אַחַ֖ר תֵּלֵֽךְֿ׃
[‏נו] וַיֹּ֤אֿמֶר אֲלֵהֶם֙ אַל־תְּאַֽחֲר֣וּ אֹתִ֔י וַֽיהֹוָ֖ה הִצְלִ֣יחַ דַּרְכִּ֑י שַׁלְּח֕וּנִי וְאֵֽלְכָֿ֖הֿ לַֽאֿדֹֿנִֽי׃
[‏נז] וַיֹּֽאֿמְר֖וּ נִקְרָ֣א //כתיב// לנער֑ //קרי׳// לַנַּעֲרָ֑הֿ וְנִשְׁאֲלָ֖הֿ אֶתֿ־פִּֽיהָ׃
[‏נח] וַֽיִּקְרְא֤וּ לְרִבְֿקָה֙ וַיֹּֽאֿמְר֣וּ אֵלֶ֔יהָ הֲתֵֽֿלְכִֿ֖י עִם־הָאִ֣ישׁ הַזֶּ֑הֿ וַתֹּ֖אֿמֶר אֵלֵֽךְֿ׃
[‏נט] וַֽיְשַׁלְּח֛וּ אֶתֿ־רִבְֿקָ֥הֿ אֲחֹתָֿ֖ם וְאֶתֿ־מֵֽנִקְתָּ֑הּ וְאֶתֿ־עֶ֥בֶֿדֿ אַבְֿרָהָ֖ם וְאֶתֿ־אֲנָשָֽׁיו׃
[‏ס] וַיְבָֽֿרֲכֿ֤וּ אֶתֿ־רִבְֿקָה֙ וַיֹּ֣אֿמְרוּ לָ֔הּ אֲחֹתֵ֕נוּ אַ֥תְּ הֲיִ֖י לְאַלְפֵֿ֣י רְבָֿבָֿ֑הֿ וְיִירַ֣שׁ זַרְעֵ֔ךְֿ אֵ֖תֿ שַׁ֥עַר שֹֽׂנְאָֽיו׃
[‏סא] וַתָּ֨קָם רִבְֿקָ֜הֿ וְנַֽעֲרֹתֶ֗יהָ וַתִּרְכַּ֙בְֿנָה֙ עַל־הַגְּמַלִּ֔ים וַתֵּלַ֖כְֿנָהֿ אַֽחֲרֵ֣י הָאִ֑ישׁ וַיִּקַּ֥ח הָעֶ֛בֶֿדֿ אֶתֿ־רִבְֿקָ֖הֿ וַיֵּלַֽךְֿ׃
[‏סב] וְיִצְחָק֙ בָּ֣א מִבּ֔וֹא בְּאֵ֥ר לַחַ֖י רֹאִ֑י וְה֥וּא יוֹשֵׁ֖בֿ בְּאֶ֥רֶץ הַנֶּֽגֶֿבֿ׃
[‏סג] וַיֵּצֵ֥א יִצְחָ֛ק לָשׂ֥וּחַ בַּשָּׂדֶֿ֖הֿ לִפְֿנ֣וֹתֿ עָ֑רֶבֿ וַיִּשָּׂ֤א עֵינָיו֙ וַיַּ֔רְא וְהִנֵּ֥הֿ גְֿמַלִּ֖ים בָּאִֽים׃
[‏סד] וַתִּשָּׂ֤א רִבְֿקָה֙ אֶתֿ־עֵינֶ֔יהָ וַתֵּ֖רֶא אֶתֿ־יִצְחָ֑ק וַתִּפֹּ֖ל מֵעַ֥ל הַגָּמָֽל׃
[‏סה] וַתֹּ֣אֿמֶר אֶל־הָעֶ֗בֶֿדֿ מִֽי־הָאִ֤ישׁ הַלָּזֶה֙ הַֽהֹלֵ֤ךְֿ בַּשָּׂדֶֿה֙ לִקְרָאֿתֵ֔נוּ וַיֹּ֥אֿמֶר הָעֶ֖בֶֿדֿ ה֣וּא אֲדֹֿנִ֑י וַתִּקַּ֥ח הַצָּעִ֖יףֿ וַתִּתְֿכָּֽס׃
[‏סו] וַיְסַפֵּ֥ר הָעֶ֖בֶֿדֿ לְיִצְחָ֑ק אֵ֥תֿ כָּל־הַדְּבָֿרִ֖ים אֲשֶׁ֥ר עָשָֽׂהֿ׃
[‏סז] וַיְבִֿאֶ֣הָ יִצְחָ֗ק הָאֹ֙הֱלָה֙ שָׂרָ֣הֿ אִמּ֔וֹ וַיִּקַּ֧ח אֶתֿ־רִבְֿקָ֛הֿ וַתְּהִי־ל֥וֹ לְאִשָּׁ֖הֿ וַיֶּֽאֱהָבֶֿ֑הָ וַיִּנָּחֵ֥ם יִצְחָ֖ק אַֽחֲרֵ֥י אִמּֽוֹ׃פ

פרק כה
[ששי] [‏א] וַיֹּ֧סֶףֿ אַבְֿרָהָ֛ם וַיִּקַּ֥ח אִשָּׁ֖הֿ וּשְׁמָ֥הּ קְטוּרָֽהֿ׃
[‏ב] וַתֵּ֣לֶדֿ ל֗וֹ אֶתֿ־זִמְרָן֙ וְאֶתֿ־יָקְשָׁ֔ן וְאֶתֿ־מְדָֿ֖ן וְאֶתֿ־מִדְֿיָ֑ן וְאֶתֿ־יִשְׁבָּ֖ק וְאֶתֿ־שֽׁוּחַ׃
[‏ג] וְיָקְשָׁ֣ן יָלַ֔דֿ אֶתֿ־שְׁבָֿ֖א וְאֶתֿ־דְּדָֿ֑ן וּבְֿנֵ֣י דְֿדָ֗ן הָי֛וּ אַשּׁוּרִ֥ם וּלְטוּשִׁ֖ם וּלְאֻמִּֽים׃
[‏ד] וּבְֿנֵ֣י מִדְֿיָ֗ן עֵיפָֿ֤הֿ וָעֵ֙פֶֿר֙ וַֽחֲנֹ֔ךְֿ וַֽאֲבִֿידָֿ֖ע וְאֶלְדָּעָ֑הֿ כָּל־אֵ֖לֶּהֿ בְּנֵ֥י קְטוּרָֽהֿ׃
[‏ה] וַיִּתֵּ֧ן אַבְֿרָהָ֛ם אֶתֿ־כָּל־אֲשֶׁר־ל֖וֹ לְיִצְחָֽק׃
[‏ו] וְלִבְֿנֵ֤י הַפִּֽילַגְֿשִׁים֙ אֲשֶׁ֣ר לְאַבְֿרָהָ֔ם נָתַֿ֥ן אַבְֿרָהָ֖ם מַתָּנֹ֑תֿ וַֽיְשַׁלְּחֵ֞ם מֵעַ֨ל יִצְחָ֤ק בְּנוֹ֙ בְּעוֹדֶֿ֣נּוּ חַ֔י קֵ֖דְֿמָהֿ אֶל־אֶ֥רֶץ קֶֽדֶֿם׃
[‏ז] וְאֵ֗לֶּהֿ יְמֵ֛י שְׁנֵֽי־חַיֵּ֥י אַבְֿרָהָ֖ם אֲשֶׁר־חָ֑י מְאַ֥תֿ שָׁנָ֛הֿ וְשִׁבְֿעִ֥ים שָׁנָ֖הֿ וְחָמֵ֥שׁ שָׁנִֽים׃
[‏ח] וַיִּגְֿוַ֨ע וַיָּ֧מָתֿ אַבְֿרָהָ֛ם בְּשֵׂיבָֿ֥הֿ טוֹבָֿ֖הֿ זָקֵ֣ן וְשָׂבֵֿ֑עַ וַיֵּאָ֖סֶףֿ אֶל־עַמָּֽיו׃
[‏ט] וַיִּקְבְּר֨וּ אֹת֜וֹ יִצְחָ֤ק וְיִשְׁמָעֵאֿל֙ בָּנָ֔יו אֶל־מְעָרַ֖תֿ הַמַּכְֿפֵּלָ֑הֿ אֶל־שְׂדֵ֞הֿ עֶפְֿרֹ֤ן בֶּן־צֹ֙חַר֙ הַֽחִתִּ֔י אֲשֶׁ֖ר עַל־פְּנֵ֥י מַמְרֵֽא׃
[‏י] הַשָּׂדֶֿ֛הֿ אֲשֶׁר־קָנָ֥הֿ אַבְֿרָהָ֖ם מֵאֵ֣תֿ בְּנֵי־חֵ֑תֿ שָׁ֛מָּהֿ קֻבַּ֥ר אַבְֿרָהָ֖ם וְשָׂרָ֥הֿ אִשְׁתּֽוֹ׃
[‏יא] וַיְהִ֗י אַֽחֲרֵי֙ מ֣וֹתֿ אַבְֿרָהָ֔ם וַיְבָֿ֥רֶךְֿ אֱלֹהִ֖ים אֶתֿ־יִצְחָ֣ק בְּנ֑וֹ וַיֵּ֣שֶׁבֿ יִצְחָ֔ק עִם־בְּאֵ֥ר לַחַ֖י רֹאִֽי׃פ
[שביעי] [‏יב] וְאֵ֛לֶּהֿ תֹּֽלְדֹֿ֥תֿ יִשְׁמָעֵ֖אֿל בֶּן־אַבְֿרָהָ֑ם אֲשֶׁ֨ר יָֽלְדָ֜הֿ הָגָֿ֧ר הַמִּצְרִ֛יתֿ שִׁפְֿחַ֥תֿ שָׂרָ֖הֿ לְאַבְֿרָהָֽם׃
[‏יג] וְאֵ֗לֶּהֿ שְׁמוֹת֙ בְּנֵ֣י יִשְׁמָעֵ֔אֿל בִּשְׁמֹתָֿ֖ם לְתֽֿוֹלְדֹֿתָֿ֑ם בְּכֹֿ֤ר יִשְׁמָעֵאֿל֙ נְבָֿיֹ֔תֿ וְקֵדָֿ֥ר וְאַדְֿבְּאֵ֖ל וּמִבְֿשָֽׂם׃
[‏יד] וּמִשְׁמָ֥ע וְדֿוּמָ֖הֿ וּמַשָּֽׂא׃
[‏טו] חֲדַֿ֣דֿ וְתֵֿימָ֔א יְט֥וּר נָפִֿ֖ישׁ וָקֵֽדְֿמָהֿ׃
[מפטיר] [‏טז] אֵ֣לֶּהֿ הֵ֞ם בְּנֵ֤י יִשְׁמָעֵאֿל֙ וְאֵ֣לֶּהֿ שְׁמֹתָ֔ם בְּחַצְרֵיהֶ֖ם וּבְֿטִֽירֹתָֿ֑ם שְׁנֵֽים־עָשָׂ֥ר נְשִׂיאִ֖ם לְאֻמֹּתָֽֿם׃
[‏יז] וְאֵ֗לֶּהֿ שְׁנֵי֙ חַיֵּ֣י יִשְׁמָעֵ֔אֿל מְאַ֥תֿ שָׁנָ֛הֿ וּשְׁלֹשִׁ֥ים שָׁנָ֖הֿ וְשֶׁ֣בַֿע שָׁנִ֑ים וַיִּגְֿוַ֣ע וַיָּ֔מָתֿ וַיֵּאָ֖סֶףֿ אֶל־עַמָּֽיו׃
[‏יח] וַיִּשְׁכְּנ֨וּ מֵֽחֲוִילָ֜הֿ עַדֿ־שׁ֗וּר אֲשֶׁר֙ עַל־פְּנֵ֣י מִצְרַ֔יִם בֹּֽאֲכָֿ֖הֿ אַשּׁ֑וּרָהֿ עַל־פְּנֵ֥י כָֿל־אֶחָ֖יו נָפָֽֿל׃פ
‏{פרשת תולדות}[‏יט] וְאֵ֛לֶּהֿ תּֽוֹלְדֹֿ֥תֿ יִצְחָ֖ק בֶּן־אַבְֿרָהָ֑ם אַבְֿרָהָ֖ם הוֹלִ֥ידֿ אֶתֿ־יִצְחָֽק׃
[‏כ] וַיְהִ֤י יִצְחָק֙ בֶּן־אַרְבָּעִ֣ים שָׁנָ֔הֿ בְּקַחְתּ֣וֹ אֶתֿ־רִבְֿקָ֗הֿ בַּתֿ־בְּתֿוּאֵל֙ הָֽאֲרַמִּ֔י מִפַּדַּ֖ן אֲרָ֑ם אֲח֛וֹתֿ לָבָֿ֥ן הָֽאֲרַמִּ֖י ל֥וֹ לְאִשָּֽׁהֿ׃
[‏כא] וַיֶּעְתַּ֨ר יִצְחָ֤ק לַֽיהֹוָה֙ לְנֹ֣כַֿח אִשְׁתּ֔וֹ כִּ֥י עֲקָרָ֖הֿ הִ֑וא וַיֵּעָ֤תֶֿר לוֹ֙ יְהֹוָ֔ה וַתַּ֖הַר רִבְֿקָ֥הֿ אִשְׁתּֽוֹ׃
[‏כב] וַיִּֽתְֿרֹֽצֲצ֤וּ הַבָּנִים֙ בְּקִרְבָּ֔הּ וַתֹּ֣אֿמֶר אִם־כֵּ֔ן לָ֥מָּהֿ זֶּ֖הֿ אָנֹ֑כִֿי וַתֵּ֖לֶךְֿ לִדְֿרֹ֥שׁ אֶתֿ־יְהֹוָֽה׃
[‏כג] וַיֹּ֨אֿמֶר יְהֹוָ֜ה לָ֗הּ שְׁנֵ֤י //כתיב// גיים֙ //קרי// גוֹיִם֙ בְּבִֿטְנֵ֔ךְֿ וּשְׁנֵ֣י לְאֻמִּ֔ים מִמֵּעַ֖יִךְֿ יִפָּרֵ֑דֿוּ וּלְאֹם֙ מִלְאֹ֣ם יֶֽאֱמָ֔ץ וְרַ֖בֿ יַֽעֲבֹֿ֥דֿ צָעִֽיר׃
[‏כד] וַיִּמְלְא֥וּ יָמֶ֖יהָ לָלֶ֑דֶֿתֿ וְהִנֵּ֥הֿ תֿוֹמִ֖ם בְּבִֿטְנָֽהּ׃
[‏כה] וַיֵּצֵ֤א הָֽרִאֿשׁוֹן֙ אַדְֿמוֹנִ֔י כֻּלּ֖וֹ כְּאַדֶּ֣רֶתֿ שֵׂעָ֑ר וַֽיִּקְרְא֥וּ שְׁמ֖וֹ עֵשָֽׂו׃
[‏כו] וְאַֽחֲרֵי־כֵ֞ן יָצָ֣א אָחִ֗יו וְיָדֿ֤וֹ אֹחֶ֙זֶת֙ בַּֽעֲקֵ֣בֿ עֵשָׂ֔ו וַיִּקְרָ֥א שְׁמ֖וֹ יַֽעֲקֹ֑בֿ וְיִצְחָ֛ק בֶּן־שִׁשִּׁ֥ים שָׁנָ֖הֿ בְּלֶ֥דֶֿתֿ אֹתָֽֿם׃
[‏כז] וַֽיִּגְֿדְּלוּ֙ הַנְּעָרִ֔ים וַיְהִ֣י עֵשָׂ֗ו אִ֛ישׁ יֹדֵֿ֥עַ צַ֖יִדֿ אִ֣ישׁ שָׂדֶֿ֑הֿ וְיַֽעֲקֹב֙ אִ֣ישׁ תָּ֔ם יֹשֵׁ֖בֿ אֹֽהָלִֽים׃
[‏כח] וַיֶּֽאֱהַ֥בֿ יִצְחָ֛ק אֶתֿ־עֵשָׂ֖ו כִּי־צַ֣יִדֿ בְּפִֿ֑יו וְרִבְֿקָ֖הֿ אֹהֶ֥בֶֿתֿ אֶֽתֿ־יַֽעֲקֹֽבֿ׃
[‏כט] וַיָּ֥זֶדֿ יַֽעֲקֹ֖בֿ נָזִ֑ידֿ וַיָּבֹֿ֥א עֵשָׂ֛ו מִן־הַשָּׂדֶֿ֖הֿ וְה֥וּא עָיֵֽףֿ׃
[‏ל] וַיֹּ֨אֿמֶר עֵשָׂ֜ו אֶֽל־יַֽעֲקֹ֗בֿ הַלְעִיטֵ֤נִי נָא֙ מִן־הָֽאָדֹֿ֤ם הָֽאָדֹֿם֙ הַזֶּ֔הֿ כִּ֥י עָיֵ֖ףֿ אָנֹ֑כִֿי עַל־כֵּ֥ן קָֽרָא־שְׁמ֖וֹ אֱדֽֿוֹם׃
[‏לא] וַיֹּ֖אֿמֶר יַֽעֲקֹ֑בֿ מִכְֿרָ֥הֿ כַֿיּ֛וֹם אֶתֿ־בְּכֹֿרָֽתְֿךָֿ֖ לִֽי׃
[‏לב] וַיֹּ֣אֿמֶר עֵשָׂ֔ו הִנֵּ֛הֿ אָֽנֹכִֿ֥י הוֹלֵ֖ךְֿ לָמ֑וּתֿ וְלָֽמָּהֿ־זֶּ֥הֿ לִ֖י בְּכֹֿרָֽהֿ׃
[‏לג] וַיֹּ֣אֿמֶר יַֽעֲקֹ֗בֿ הִשָּׁ֤בְֿעָהֿ לִּי֙ כַּיּ֔וֹם וַיִּשָּׁבַֿ֖ע ל֑וֹ וַיִּמְכֹּ֥ר אֶתֿ־בְּכֹֽֿרָתֿ֖וֹ לְיַֽעֲקֹֽבֿ׃
[‏לד] וְיַֽעֲקֹ֞בֿ נָתַֿ֣ן לְעֵשָׂ֗ו לֶ֚חֶם וּנְזִ֣ידֿ עֲדָֿשִׁ֔ים וַיֹּ֣אֿכַֿל וַיֵּ֔שְׁתְּ וַיָּ֖קָם וַיֵּלַ֑ךְֿ וַיִּ֥בֶֿז עֵשָׂ֖ו אֶתֿ־הַבְּכֹֿרָֽהֿ׃פ

פרק כו
[‏א] וַיְהִ֤י רָעָב֙ בָּאָ֔רֶץ מִלְּבַֿד֙ הָֽרָעָ֣בֿ הָֽרִאֿשׁ֔וֹן אֲשֶׁ֥ר הָיָ֖הֿ בִּימֵ֣י אַבְֿרָהָ֑ם וַיֵּ֧לֶךְֿ יִצְחָ֛ק אֶל־אֲבִֿימֶ֥לֶךְֿ מֶֽלֶךְֿ־פְּלִשְׁתִּ֖ים גְּרָֽרָהֿ׃
[‏ב] וַיֵּרָ֤א אֵלָיו֙ יְהֹוָ֔ה וַיֹּ֖אֿמֶר אַל־תֵּרֵ֣דֿ מִצְרָ֑יְמָהֿ שְׁכֹֿ֣ן בָּאָ֔רֶץ אֲשֶׁ֖ר אֹמַ֥ר אֵלֶֽיךָֿ׃
[‏ג] גּ֚וּר בָּאָ֣רֶץ הַזֹּ֔אֿתֿ וְאֶֽהְיֶ֥הֿ עִמְּךָֿ֖ וַֽאֲבָֽֿרֲכֶֿ֑ךָּ כִּֽי־לְךָֿ֣ וּֽלְזַרְעֲךָ֗ אֶתֵּן֙ אֶתֿ־כָּל־הָֽאֲרָצֹ֣תֿ הָאֵ֔ל וַֽהֲקִֽמֹתִֿי֙ אֶתֿ־הַשְּׁבֻֿעָ֔הֿ אֲשֶׁ֥ר נִשְׁבַּ֖עְתִּי לְאַבְֿרָהָ֥ם אָבִֽֿיךָֿ׃
[‏ד] וְהִרְבֵּיתִֿ֤י אֶֽתֿ־זַרְעֲךָ֙ כְּכֽֿוֹכְֿבֵֿ֣י הַשָּׁמַ֔יִם וְנָֽתַֿתִּ֣י לְזַרְעֲךָ֔ אֵ֥תֿ כָּל־הָֽאֲרָצֹ֖תֿ הָאֵ֑ל וְהִתְֿבָּֽרֲכֿ֣וּ בְֿזַרְעֲךָ֔ כֹּ֖ל גּוֹיֵ֥י הָאָֽרֶץ׃
[‏ה] עֵ֕קֶבֿ אֲשֶׁר־שָׁמַ֥ע אַבְֿרָהָ֖ם בְּקֹלִ֑י וַיִּשְׁמֹר֙ מִשְׁמַרְתִּ֔י מִצְוֹתַֿ֖י חֻקּוֹתַֿ֥י וְתֽֿוֹרֹתָֽֿי׃
[שני] [‏ו] וַיֵּ֥שֶׁבֿ יִצְחָ֖ק בִּגְֿרָֽר׃
[‏ז] וַֽיִּשְׁאֲל֞וּ אַנְשֵׁ֤י הַמָּקוֹם֙ לְאִשְׁתּ֔וֹ וַיֹּ֖אֿמֶר אֲחֹ֣תִֿי הִ֑וא כִּ֤י יָרֵא֙ לֵאֿמֹ֣ר אִשְׁתִּ֔י פֶּן־יַֽהַרְגֻ֜נִי אַנְשֵׁ֤י הַמָּקוֹם֙ עַל־רִבְֿקָ֔הֿ כִּֽי־טוֹבַֿ֥תֿ מַרְאֶ֖הֿ הִֽוא׃
[‏ח] וַיְהִ֗י כִּ֣י אָֽרְכֿוּ־ל֥וֹ שָׁם֙ הַיָּמִ֔ים וַיַּשְׁקֵ֗ףֿ אֲבִֿימֶ֙לֶךְ֙ מֶ֣לֶךְֿ פְּלִשְׁתִּ֔ים בְּעַ֖דֿ הַֽחַלּ֑וֹן וַיַּ֗רְא וְהִנֵּ֤הֿ יִצְחָק֙ מְצַחֵ֔ק אֵ֖תֿ רִבְֿקָ֥הֿ אִשְׁתּֽוֹ׃
[‏ט] וַיִּקְרָ֨א אֲבִֿימֶ֜לֶךְֿ לְיִצְחָ֗ק וַיֹּ֙אֿמֶר֙ אַ֣ךְֿ הִנֵּ֤הֿ אִשְׁתְּךָ֙ הִ֔וא וְאֵ֥יךְֿ אָמַ֖רְתָּ אֲחֹ֣תִֿי הִ֑וא וַיֹּ֤אֿמֶר אֵלָיו֙ יִצְחָ֔ק כִּ֣י אָמַ֔רְתִּי פֶּן־אָמ֖וּתֿ עָלֶֽיהָ׃
[‏י] וַיֹּ֣אֿמֶר אֲבִֿימֶ֔לֶךְֿ מַהֿ־זֹּ֖אֿתֿ עָשִׂ֣יתָֿ לָּ֑נוּ כִּ֠מְעַט שָׁכַ֞בֿ אַחַ֤דֿ הָעָם֙ אֶתֿ־אִשְׁתֶּ֔ךָֿ וְהֵֽבֵֿאֿתָֿ֥ עָלֵ֖ינוּ אָשָֽׁם׃
[‏יא] וַיְצַ֣ו אֲבִֿימֶ֔לֶךְֿ אֶתֿ־כָּל־הָעָ֖ם לֵאֿמֹ֑ר הַנֹּגֵ֜עַ בָּאִ֥ישׁ הַזֶּ֛הֿ וּבְֿאִשְׁתּ֖וֹ מ֥וֹתֿ יוּמָֽתֿ׃
[‏יב] וַיִּזְרַ֤ע יִצְחָק֙ בָּאָ֣רֶץ הַהִ֔וא וַיִּמְצָ֛א בַּשָּׁנָ֥הֿ הַהִ֖וא מֵאָ֣הֿ שְׁעָרִ֑ים וַֽיְבָֽֿרֲכֵֿ֖הוּ יְהֹוָֽה׃
[שלישי] [‏יג] וַיִּגְֿדַּ֖ל הָאִ֑ישׁ וַיֵּ֤לֶךְֿ הָלוֹךְ֙ וְגָֿדֵ֔ל עַ֥דֿ כִּֽי־גָֿדַֿ֖ל מְאֹֽדֿ׃
[‏יד] וַֽיְהִי־ל֤וֹ מִקְנֵהֿ־צֹאֿן֙ וּמִקְנֵ֣הֿ בָֿקָ֔ר וַֽעֲבֻֿדָּ֖הֿ רַבָּ֑הֿ וַיְקַנְא֥וּ אֹתֿ֖וֹ פְּלִשְׁתִּֽים׃
[‏טו] וְכָֿל־הַבְּאֵרֹ֗תֿ אֲשֶׁ֤ר חָֽפְֿרוּ֙ עַבְֿדֵֿ֣י אָבִ֔יו בִּימֵ֖י אַבְֿרָהָ֣ם אָבִֿ֑יו סִתְּמ֣וּם פְּלִשְׁתִּ֔ים ‍ֽוַיְמַלְא֖וּם עָפָֽֿר׃
[‏טז] וַיֹּ֥אֿמֶר אֲבִֿימֶ֖לֶךְֿ אֶל־יִצְחָ֑ק לֵ֚ךְֿ מֵֽעִמָּ֔נוּ כִּֽי־עָצַ֥מְתָּ מִמֶּ֖נּוּ מְאֹֽדֿ׃
[‏יז] וַיֵּ֥לֶךְֿ מִשָּׁ֖ם יִצְחָ֑ק וַיִּ֥חַן בְּנַֽחַל־גְּרָ֖ר וַיֵּ֥שֶׁבֿ שָֽׁם׃
[‏יח] וַיָּ֨שָׁבֿ יִצְחָ֜ק וַיַּחְפֹּ֣ר׀ אֶתֿ־בְּאֵרֹ֣תֿ הַמַּ֗יִם אֲשֶׁ֤ר חָֽפְֿרוּ֙ בִּימֵי֙ אַבְֿרָהָ֣ם אָבִ֔יו וַיְסַתְּמ֣וּם פְּלִשְׁתִּ֔ים אַֽחֲרֵ֖י מ֣וֹתֿ אַבְֿרָהָ֑ם וַיִּקְרָ֤א לָהֶן֙ שֵׁמ֔וֹתֿ כַּשֵּׁמֹ֕תֿ אֲשֶׁר־קָרָ֥א לָהֶ֖ן אָבִֽֿיו׃
[‏יט] וַיַּחְפְּר֥וּ עַבְֿדֵֽֿי־יִצְחָ֖ק בַּנָּ֑חַל וַיִּ֨מְצְאוּ־שָׁ֔ם בְּאֵ֖ר מַ֥יִם חַיִּֽים׃
[‏כ] וַיָּרִ֜יבֿוּ רֹעֵ֣י גְֿרָ֗ר עִם־רֹעֵ֥י יִצְחָ֛ק לֵאֿמֹ֖ר לָ֣נוּ הַמָּ֑יִם וַיִּקְרָ֤א שֵֽׁם־הַבְּאֵר֙ עֵ֔שֶׂק כִּ֥י הִֽתְֿעַשְּׂק֖וּ עִמּֽוֹ׃
[‏כא] וַֽיַּחְפְּרוּ֙ בְּאֵ֣ר אַחֶ֔רֶתֿ וַיָּרִ֖יבֿוּ גַּם־עָלֶ֑יהָ וַיִּקְרָ֥א שְׁמָ֖הּ שִׂטְנָֽהֿ׃
[‏כב] וַיַּעְתֵּ֣ק מִשָּׁ֗ם וַיַּחְפֹּר֙ בְּאֵ֣ר אַחֶ֔רֶתֿ וְלֹ֥א רָבֿ֖וּ עָלֶ֑יהָ וַיִּקְרָ֤א שְׁמָהּ֙ רְחֹב֔וֹתֿ וַיֹּ֗אֿמֶר כִּֽי־עַתָּ֞הֿ הִרְחִ֧יבֿ יְהֹוָ֛ה לָ֖נוּ וּפָֿרִ֥ינוּ בָֿאָֽרֶץ׃
[רביעי] [‏כג] וַיַּ֥עַל מִשָּׁ֖ם בְּאֵ֥ר שָֽׁבַֿע׃
[‏כד] וַיֵּרָ֨א אֵלָ֤יו יְהֹוָה֙ בַּלַּ֣יְלָהֿ הַה֔וּא וַיֹּ֕אֿמֶר אָֽנֹכִ֕י אֱלֹהֵ֖י אַבְֿרָהָ֣ם אָבִֿ֑יךָֿ אַל־תִּירָא֙ כִּֽי־אִתְּךָֿ֣ אָנֹ֔כִֿי וּבֵֽֿרַכְֿתִּ֙יךָ֙ וְהִרְבֵּיתִֿ֣י אֶֽתֿ־זַרְעֲךָ֔ בַּֽעֲבֿ֖וּר אַבְֿרָהָ֥ם עַבְֿדִּֽי׃
[‏כה] וַיִּ֧בֶֿן שָׁ֣ם מִזְבֵּ֗חַ וַיִּקְרָא֙ בְּשֵׁ֣ם יְהֹוָ֔ה וַיֶּט־שָׁ֖ם אָֽהֳל֑וֹ וַיִּכְֿרוּ־שָׁ֥ם עַבְֿדֵֽֿי־יִצְחָ֖ק בְּאֵֽר׃
[‏כו] וַֽאֲבִֿימֶ֕לֶךְֿ הָלַ֥ךְֿ אֵלָ֖יו מִגְּרָ֑ר וַֽאֲחֻזַּת֙ מֵֽרֵעֵ֔הוּ וּפִֿיכֹֿ֖ל שַׂר־צְבָֿאֽוֹ׃
[‏כז] וַיֹּ֤אֿמֶר אֲלֵהֶם֙ יִצְחָ֔ק מַדּ֖וּעַ בָּאֿתֶֿ֣ם אֵלָ֑י וְאַתֶּם֙ שְׂנֵאֿתֶֿ֣ם אֹתִ֔י וַתְּשַׁלְּח֖וּנִי מֵֽאִתְּכֶֽֿם׃
[‏כח] וַיֹּֽאֿמְר֗וּ רָא֣וֹ רָאִינוּ֘ כִּֽי־הָיָ֣הֿ יְהֹוָ֣ה׀ עִמָּךְ֒ וַנֹּ֗אֿמֶר תְּהִ֨י נָ֥א אָלָ֛הֿ בֵּֽינוֹתֵֿ֖ינוּ בֵּינֵ֣ינוּ וּבֵֿינֶ֑ךָֿ וְנִכְֿרְתָֿ֥הֿ בְֿרִ֖יתֿ עִמָּֽךְֿ׃
[‏כט] אִם־תַּֽעֲשֵׂ֨הֿ עִמָּ֜נוּ רָעָ֗הֿ כַּֽאֲשֶׁר֙ לֹ֣א נְגַֽֿעֲנ֔וּךָֿ וְכַֽֿאֲשֶׁ֨ר עָשִׂ֤ינוּ עִמְּךָ֙ רַק־ט֔וֹבֿ וַנְּשַׁלֵּֽחֲךָֿ֖ בְּשָׁל֑וֹם אַתָּ֥הֿ עַתָּ֖הֿ בְּר֥וּךְֿ יְהֹוָֽה׃
[חמישי] [‏ל] וַיַּ֤עַשׂ לָהֶם֙ מִשְׁתֶּ֔הֿ וַיֹּֽאֿכְֿל֖וּ וַיִּשְׁתּֽוּ׃
[‏לא] וַיַּשְׁכִּ֣ימוּ בַֿבֹּ֔קֶר וַיִּשָּֽׁבְֿע֖וּ אִ֣ישׁ לְאָחִ֑יו וַיְשַׁלְּחֵ֣ם יִצְחָ֔ק וַיֵּֽלְכֿ֥וּ מֵֽאִתּ֖וֹ בְּשָׁלֽוֹם׃
[‏לב] וַיְהִ֣י׀ בַּיּ֣וֹם הַה֗וּא וַיָּבֹ֙אוּ֙ עַבְֿדֵֿ֣י יִצְחָ֔ק וַיַּגִּ֣דֿוּ ל֔וֹ עַל־אֹדֿ֥וֹתֿ הַבְּאֵ֖ר אֲשֶׁ֣ר חָפָֿ֑רוּ וַיֹּ֥אֿמְרוּ ל֖וֹ מָצָ֥אֿנוּ מָֽיִם׃
[‏לג] וַיִּקְרָ֥א אֹתָֿ֖הּ שִׁבְֿעָ֑הֿ עַל־כֵּ֤ן שֵֽׁם־הָעִיר֙ בְּאֵ֣ר שֶׁ֔בַֿע עַ֖דֿ הַיּ֥וֹם הַזֶּֽהֿ׃ס
[‏לד] וַיְהִ֤י עֵשָׂו֙ בֶּן־אַרְבָּעִ֣ים שָׁנָ֔הֿ וַיִּקַּ֤ח אִשָּׁה֙ אֶתֿ־יְהוּדִ֔יתֿ בַּתֿ־בְּאֵרִ֖י הַֽחִתִּ֑י וְאֶתֿ־בָּ֣שְׂמַ֔תֿ בַּתֿ־אֵילֹ֖ן הַֽחִתִּֽי׃
[‏לה] וַתִּֽהְיֶ֖יןָ מֹ֣רַתֿ ר֑וּחַ לְיִצְחָ֖ק וּלְרִבְֿקָֽהֿ׃ס

פרק כז
[‏א] וַֽיְהִי֙ כִּֽי־זָקֵ֣ן יִצְחָ֔ק וַתִּכְֿהֶ֥יןָ עֵינָ֖יו מֵֽרְאֹ֑תֿ וַיִּקְרָ֞א אֶתֿ־עֵשָׂ֣ו׀ בְּנ֣וֹ הַגָּדֹ֗ל וַיֹּ֤אֿמֶר אֵלָיו֙ בְּנִ֔י וַיֹּ֥אֿמֶר אֵלָ֖יו הִנֵּֽנִי׃
[‏ב] וַיֹּ֕אֿמֶר הִנֵּהֿ־נָ֖א זָקַ֑נְתִּי לֹ֥א יָדַֿ֖עְתִּי י֥וֹם מוֹתִֽֿי׃
[‏ג] וְעַתָּה֙ שָׂא־נָ֣א כֵֿלֶ֔יךָֿ תֶּלְיְךָֿ֖ וְקַשְׁתֶּ֑ךָֿ וְצֵא֙ הַשָּׂדֶ֔הֿ וְצ֥וּדָֿהֿ לִּ֖י //כת׳// צֽידה //קרי// צָֽיִד׃
[‏ד] וַֽעֲשֵׂהֿ־לִ֨י מַטְעַמִּ֜ים כַּֽאֲשֶׁ֥ר אָהַ֛בְֿתִּי וְהָבִֿ֥יאָהֿ לִּ֖י וְאֹכֵֿ֑לָהֿ בַּֽעֲבֿ֛וּר תְּבָֽֿרֶכְֿךָֿ֥ נַפְֿשִׁ֖י בְּטֶ֥רֶם אָמֽוּתֿ׃
[‏ה] וְרִבְֿקָ֣הֿ שֹׁמַ֔עַתֿ בְּדַֿבֵּ֣ר יִצְחָ֔ק אֶל־עֵשָׂ֖ו בְּנ֑וֹ וַיֵּ֤לֶךְֿ עֵשָׂו֙ הַשָּׂדֶ֔הֿ לָצ֥וּדֿ צַ֖יִדֿ לְהָבִֽֿיא׃
[‏ו] וְרִבְֿקָה֙ אָֽמְרָ֔הֿ אֶֽל־יַֽעֲקֹ֥בֿ בְּנָ֖הּ לֵאֿמֹ֑ר הִנֵּ֤הֿ שָׁמַ֙עְתִּי֙ אֶתֿ־אָבִ֔יךָֿ מְדַֿבֵּ֛ר אֶל־עֵשָׂ֥ו אָחִ֖יךָֿ לֵאֿמֹֽר׃
[‏ז] הָבִ֨יאָהֿ לִּ֥י צַ֛יִדֿ וַֽעֲשֵׂהֿ־לִ֥י מַטְעַמִּ֖ים וְאֹכֵֿ֑לָהֿ וַֽאֲבָֽֿרֶכְֿכָֿ֛הֿ לִפְֿנֵ֥י יְהֹוָ֖ה לִפְֿנֵ֥י מוֹתִֽֿי׃
[‏ח] וְעַתָּ֥הֿ בְֿנִ֖י שְׁמַ֣ע בְּקֹלִ֑י לַֽאֲשֶׁ֥ר אֲנִ֖י מְצַוָּ֥הֿ אֹתָֽֿךְֿ׃
[‏ט] לֶךְֿ־נָא֙ אֶל־הַצֹּ֔אֿן וְקַח־לִ֣י מִשָּׁ֗ם שְׁנֵ֛י גְּדָֿיֵ֥י עִזִּ֖ים טֹבִֿ֑ים וְאֶֽעֱשֶׂ֨הֿ אֹתָֿ֧ם מַטְעַמִּ֛ים לְאָבִֿ֖יךָֿ כַּֽאֲשֶׁ֥ר אָהֵֽבֿ׃
[‏י] וְהֵֽבֵֿאֿתָֿ֥ לְאָבִֿ֖יךָֿ וְאָכָֿ֑ל בַּֽעֲבֻֿ֛ר אֲשֶׁ֥ר יְבָֽֿרֶכְֿךָֿ֖ לִפְֿנֵ֥י מוֹתֽֿוֹ׃
[‏יא] וַיֹּ֣אֿמֶר יַֽעֲקֹ֔בֿ אֶל־רִבְֿקָ֖הֿ אִמּ֑וֹ הֵ֣ן עֵשָׂ֤ו אָחִי֙ אִ֣ישׁ שָׂעִ֔ר וְאָֽנֹכִֿ֖י אִ֥ישׁ חָלָֽק׃
[‏יב] אוּלַ֤י יְמֻשֵּׁ֙נִי֙ אָבִ֔י וְהָיִ֥יתִֿי בְֿעֵינָ֖יו כִּמְתַֿעְתֵּ֑עַ וְהֵֽבֵֿאֿתִֿ֥י עָלַ֛י קְלָלָ֖הֿ וְלֹ֥א בְֿרָכָֽֿהֿ׃
[‏יג] וַתֹּ֤אֿמֶר לוֹ֙ אִמּ֔וֹ עָלַ֥י קִלְלָֽתְֿךָֿ֖ בְּנִ֑י אַ֛ךְֿ שְׁמַ֥ע בְּקֹלִ֖י וְלֵ֥ךְֿ קַח־לִֽי׃
[‏יד] וַיֵּ֙לֶךְ֙ וַיִּקַּ֔ח וַיָּבֵֿ֖א לְאִמּ֑וֹ וַתַּ֤עַשׂ אִמּוֹ֙ מַטְעַמִּ֔ים כַּֽאֲשֶׁ֖ר אָהֵ֥בֿ אָבִֽֿיו׃
[‏טו] וַתִּקַּ֣ח רִ֠בְֿקָהֿ אֶתֿ־בִּגְֿדֵ֨י עֵשָׂ֜ו בְּנָ֤הּ הַגָּדֹֿל֙ הַֽחֲמֻדֹ֔תֿ אֲשֶׁ֥ר אִתָּ֖הּ בַּבָּ֑יִתֿ וַתַּלְבֵּ֥שׁ אֶֽתֿ־יַֽעֲקֹ֖בֿ בְּנָ֥הּ הַקָּטָֽן׃
[‏טז] וְאֵ֗תֿ עֹרֹת֙ גְּדָֿיֵ֣י הָֽעִזִּ֔ים הִלְבִּ֖ישָׁהֿ עַל־יָדָֿ֑יו וְעַ֖ל חֶלְקַ֥תֿ צַוָּאֿרָֽיו׃
[‏יז] וַתִּתֵּ֧ן אֶתֿ־הַמַּטְעַמִּ֛ים וְאֶתֿ־הַלֶּ֖חֶם אֲשֶׁ֣ר עָשָׂ֑תָֿהֿ בְּיַ֖דֿ יַֽעֲקֹ֥בֿ בְּנָֽהּ׃
[‏יח] וַיָּבֹֿ֥א אֶל־אָבִֿ֖יו וַיֹּ֣אֿמֶר אָבִֿ֑י וַיֹּ֣אֿמֶר הִנֶּ֔נִּי מִ֥י אַתָּ֖הֿ בְּנִֽי׃
[‏יט] וַיֹּ֨אֿמֶר יַֽעֲקֹ֜בֿ אֶל־אָבִ֗יו אָֽנֹכִֿי֙ עֵשָׂ֣ו בְּכֹֿרֶ֔ךָֿ עָשִׂ֕יתִֿי כַּֽאֲשֶׁ֥ר דִּבַּ֖רְתָּ אֵלָ֑י קֽוּם־נָ֣א שְׁבָ֗הֿ וְאָכְֿלָה֙ מִצֵּידִ֔י בַּֽעֲבֿ֖וּר תְּבָֽֿרֲכַֿ֥נִּי נַפְֿשֶֽׁךָֿ׃
[‏כ] וַיֹּ֤אֿמֶר יִצְחָק֙ אֶל־בְּנ֔וֹ מַהֿ־זֶּ֛הֿ מִהַ֥רְתָּ לִמְצֹ֖א בְּנִ֑י וַיֹּ֕אֿמֶר כִּ֥י הִקְרָ֛הֿ יְהֹוָ֥ה אֱלֹהֶ֖יךָֿ לְפָֿנָֽי׃
[‏כא] וַיֹּ֤אֿמֶר יִצְחָק֙ אֶֽל־יַֽעֲקֹ֔בֿ גְּשָׁהֿ־נָּ֥א וַֽאֲמֻֽשְׁךָֿ֖ בְּנִ֑י הַֽאַתָּ֥הֿ זֶ֛הֿ בְּנִ֥י עֵשָׂ֖ו אִם־לֹֽא׃
[‏כב] וַיִּגַּ֧שׁ יַֽעֲקֹ֛בֿ אֶל־יִצְחָ֥ק אָבִֿ֖יו וַיְמֻשֵּׁ֑הוּ וַיֹּ֗אֿמֶר הַקֹּל֙ ק֣וֹל יַֽעֲקֹ֔בֿ וְהַיָּדַֿ֖יִם יְדֵֿ֥י עֵשָֽׂו׃
[‏כג] וְלֹ֣א הִכִּיר֔וֹ כִּֽי־הָי֣וּ יָדָ֗יו כִּידֵֿ֛י עֵשָׂ֥ו אָחִ֖יו שְׂעִרֹ֑תֿ וַֽיְבָֽֿרְכֵֽֿהוּ׃
[‏כד] וַיֹּ֕אֿמֶר אַתָּ֥הֿ זֶ֖הֿ בְּנִ֣י עֵשָׂ֑ו וַיֹּ֖אֿמֶר אָֽנִי׃
[‏כה] וַיֹּ֗אֿמֶר הַגִּ֤שָׁהֿ לִּי֙ וְאֹֽכְֿלָה֙ מִצֵּ֣ידֿ בְּנִ֔י לְמַ֥עַן תְּבָֽֿרֶכְֿךָֿ֖ נַפְֿשִׁ֑י וַיַּגֶּשׁ־לוֹ֙ וַיֹּאֿכַ֔ל וַיָּ֧בֵֿא ל֦וֹ יַ֖יִן וַיֵּֽשְׁתְּ׃
[‏כו] וַיֹּ֥אֿמֶר אֵלָ֖יו יִצְחָ֣ק אָבִֿ֑יו גְּשָׁהֿ־נָּ֥א וּֽשֲׁקָהֿ־לִּ֖י בְּנִֽי׃
[‏כז] וַיִּגַּשׁ֙ וַיִּֽשַּׁק־ל֔וֹ וַיָּ֛רַח אֶתֿ־רֵ֥יחַ בְּגָֿדָֿ֖יו וַֽיְבָֽֿרֲכֵֿ֑הוּ וַיֹּ֗אֿמֶר רְאֵה֙ רֵ֣יחַ בְּנִ֔י כְּרֵ֣יחַ שָׂדֶ֔הֿ אֲשֶׁ֥ר בֵּרְכֿ֖וֹ יְהֹוָֽה׃
[ששי] [‏כח] וְיִֽתֶּן־לְךָ֙ הָֽאֱלֹהִ֔ים מִטַּל֙ הַשָּׁמַ֔יִם וּמִשְׁמַנֵּ֖י הָאָ֑רֶץ וְרֹ֥בֿ דָּגָֿ֖ן וְתִֿירֹֽשׁ׃
[‏כט] יַֽעַבְֿדֿ֣וּךָֿ עַמִּ֗ים //כתיב// וישתחו֤ //קרי// וְיִשְׁתַּחֲו֥וּ לְךָ֙ לְאֻמִּ֔ים הֱוֵ֤הֿ גְֿבִֿיר֙ לְאַחֶ֔יךָֿ וְיִשְׁתַּֽחֲו֥וּ לְךָֿ֖ בְּנֵ֣י אִמֶּ֑ךָֿ אֹֽרְרֶ֣יךָֿ אָר֔וּר וּֽמְבָֽֿרֲכֶֿ֖יךָֿ בָּרֽוּךְֿ׃
[‏ל] וַיְהִ֗י כַּֽאֲשֶׁ֨ר כִּלָּ֣הֿ יִצְחָק֘ לְבָֿרֵ֣ךְֿ אֶֽתֿ־יַֽעֲקֹב֒ וַיְהִ֗י אַ֣ךְֿ יָצֹ֤א יָצָא֙ יַֽעֲקֹ֔בֿ מֵאֵ֥תֿ פְּנֵ֖י יִצְחָ֣ק אָבִֿ֑יו וְעֵשָׂ֣ו אָחִ֔יו בָּ֖א מִצֵּידֽֿוֹ׃
[‏לא] וַיַּ֤עַשׂ גַּם־הוּא֙ מַטְעַמִּ֔ים וַיָּבֵֿ֖א לְאָבִֿ֑יו וַיֹּ֣אֿמֶר לְאָבִ֗יו יָקֻ֤ם אָבִֿי֙ וְיֹאֿכַֿל֙ מִצֵּ֣ידֿ בְּנ֔וֹ בַּעֲבֻ֖ר תְּבָֽֿרֲכַֿ֥נִּי נַפְֿשֶֽׁךָֿ׃
[‏לב] וַיֹּ֥אֿמֶר ל֛וֹ יִצְחָ֥ק אָבִֿ֖יו מִי־אָ֑תָּהֿ וַיֹּ֕אֿמֶר אֲנִ֛י בִּנְךָֿ֥ בְֿכֹֽֿרְךָֿ֖ עֵשָֽׂו׃
[‏לג] וַיֶּֽחֱרַ֨דֿ יִצְחָ֣ק חֲרָדָֿה֘ גְּדֹֿלָ֣הֿ עַדֿ־מְאֹד֒ וַיֹּ֡אֿמֶר מִֽי־אֵפ֡וֹא ה֣וּא הַצָּֽדֿ־צַיִד֩ וַיָּ֨בֵֿא לִ֜י וָֽאֹכַֿ֥ל מִכֹּ֛ל בְּטֶ֥רֶם תָּבֿ֖וֹא וָֽאֲבָֽֿרֲכֵֿ֑הוּ גַּם־בָּר֖וּךְֿ יִֽהְיֶֽהֿ׃
[‏לד] כִּשְׁמֹ֤עַ עֵשָׂו֙ אֶתֿ־דִּבְֿרֵ֣י אָבִ֔יו וַיִּצְעַ֣ק צְעָקָ֔הֿ גְּדֹֿלָ֥הֿ וּמָרָ֖הֿ עַדֿ־מְאֹ֑דֿ וַיֹּ֣אֿמֶר לְאָבִ֔יו בָּֽרֲכֵֿ֥נִי גַֿם־אָ֖נִי אָבִֽֿי׃
[‏לה] וַיֹּ֕אֿמֶר בָּ֥א אָחִ֖יךָֿ בְּמִרְמָ֑הֿ וַיִּקַּ֖ח בִּרְכָֿתֶֽֿךָֿ׃
[‏לו] וַיֹּ֡אֿמֶר הֲכִֿי֩ קָרָ֨א שְׁמ֜וֹ יַֽעֲקֹ֗בֿ וַֽיַּעְקְבֵ֙נִי֙ זֶ֣הֿ פַֽֿעֲמַ֔יִם אֶתֿ־בְּכֹֽֿרָתִֿ֣י לָקָ֔ח וְהִנֵּ֥הֿ עַתָּ֖הֿ לָקַ֣ח בִּרְכָֿתִֿ֑י וַיֹּאֿמַ֕ר הֲלֹֽא־אָצַ֥לְתָּ לִּ֖י בְּרָכָֽֿהֿ׃
[‏לז] וַיַּ֨עַן יִצְחָ֜ק וַיֹּ֣אֿמֶר לְעֵשָׂ֗ו הֵ֣ן גְּבִ֞יר שַׂמְתִּ֥יו לָךְ֙ וְאֶתֿ־כָּל־אֶחָ֗יו נָתַֿ֤תִּי לוֹ֙ לַֽעֲבָֿדִ֔ים וְדָֿגָֿ֥ן וְתִֿירֹ֖שׁ סְמַכְֿתִּ֑יו וּלְכָֿ֣הֿ אֵפ֔וֹא מָ֥הֿ אֶֽעֱשֶׂ֖הֿ בְּנִֽי׃
[‏לח] וַיֹּ֨אֿמֶר עֵשָׂ֜ו אֶל־אָבִ֗יו הַֽבֲֿרָכָ֨הֿ אַחַ֤תֿ הִֽוא־לְךָ֙ אָבִ֔י בָּֽרֲכֵֿ֥נִי גַֿם־אָ֖נִי אָבִֿ֑י וַיִּשָּׂ֥א עֵשָׂ֛ו קֹל֖וֹ וַיֵּֽבְֿךְּ׃
[‏לט] וַיַּ֛עַן יִצְחָ֥ק אָבִֿ֖יו וַיֹּ֣אֿמֶר אֵלָ֑יו הִנֵּ֞הֿ מִשְׁמַנֵּ֤י הָאָ֙רֶץ֙ יִֽהְיֶ֣הֿ מֽוֹשָׁבֶ֔ךָֿ וּמִטַּ֥ל הַשָּׁמַ֖יִם מֵעָֽל׃
[‏מ] וְעַֽל־חַרְבְּךָֿ֣ תִֽֿחְיֶ֔הֿ וְאֶתֿ־אָחִ֖יךָֿ תַּֽעֲבֹֿ֑דֿ וְהָיָה֙ כַּֽאֲשֶׁ֣ר תָּרִ֔ידֿ וּפָֽֿרַקְתָּ֥ עֻלּ֖וֹ מֵעַ֥ל צַוָּאֿרֶֽךָֿ׃
[‏מא] וַיִּשְׂטֹ֤ם עֵשָׂו֙ אֶֽתֿ־יַֽעֲקֹ֔בֿ עַל־הַ֨בְּרָכָ֔הֿ אֲשֶׁ֥ר בֵּֽרֲכֿ֖וֹ אָבִֿ֑יו וַיֹּ֨אֿמֶר עֵשָׂ֜ו בְּלִבּ֗וֹ יִקְרְבֿוּ֙ יְמֵי֙ אֵ֣בֶֿל אָבִ֔י וְאַֽהַרְגָֿ֖הֿ אֶֽתֿ־יַֽעֲקֹ֥בֿ אָחִֽי׃
[‏מב] וַיֻּגַּ֣דֿ לְרִבְֿקָ֔הֿ אֶתֿ־דִּבְֿרֵ֥י עֵשָׂ֖ו בְּנָ֣הּ הַגָּדֹֿ֑ל וַתִּשְׁלַ֞ח וַתִּקְרָ֤א לְיַֽעֲקֹב֙ בְּנָ֣הּ הַקָּטָ֔ן וַתֹּ֣אֿמֶר אֵלָ֔יו הִנֵּה֙ עֵשָׂ֣ו אָחִ֔יךָֿ מִתְֿנַחֵ֥ם לְךָֿ֖ לְהָרְגֶֽֿךָֿ׃
[‏מג] וְעַתָּ֥הֿ בְֿנִ֖י שְׁמַ֣ע בְּקֹלִ֑י וְק֧וּם בְּרַח־לְךָֿ֛ אֶל־לָבָֿ֥ן אָחִ֖י חָרָֽנָהֿ׃
[‏מד] וְיָֽשַׁבְֿתָּ֥ עִמּ֖וֹ יָמִ֣ים אֲחָדִֿ֑ים עַ֥דֿ אֲשֶׁר־תָּשׁ֖וּבֿ חֲמַ֥תֿ אָחִֽיךָֿ׃
[‏מה] עַדֿ־שׁ֨וּבֿ אַףֿ־אָחִ֜יךָֿ מִמְּךָ֗ וְשָׁכַֿח֙ אֵ֣תֿ אֲשֶׁר־עָשִׂ֣יתָֿ לּ֔וֹ וְשָֽׁלַחְתִּ֖י וּלְקַחְתִּ֣יךָֿ מִשָּׁ֑ם לָמָ֥הֿ אֶשְׁכַּ֛ל גַּם־שְׁנֵיכֶֿ֖ם י֥וֹם אֶחָֽדֿ׃
[‏מו] וַתֹּ֤אֿמֶר רִבְֿקָה֙ אֶל־יִצְחָ֔ק קַ֣צְתִּי בְֿחַיַּ֔י מִפְּנֵ֖י בְּנ֣וֹתֿ חֵ֑תֿ אִם־לֹקֵ֣חַ יַֽ֠עֲקֹבֿ אִשָּׁ֨הֿ מִבְּנֽוֹתֿ־חֵ֤תֿ כָּאֵ֙לֶּה֙ מִבְּנ֣וֹתֿ הָאָ֔רֶץ לָ֥מָּהֿ לִּ֖י חַיִּֽים׃

פרק כח
[‏א] וַיִּקְרָ֥א יִצְחָ֛ק אֶֽל־יַֽעֲקֹ֖בֿ וַיְבָֿ֣רֶךְֿ אֹתֿ֑וֹ וַיְצַוֵּ֙הוּ֙ וַיֹּ֣אֿמֶר ל֔וֹ לֹֽא־תִֿקַּ֥ח אִשָּׁ֖הֿ מִבְּנ֥וֹתֿ כְּנָֽעַן׃
[‏ב] ק֥וּם לֵךְ֙ פַּדֶּ֣נָֽהֿ אֲרָ֔ם בֵּ֥יתָֿהֿ בְֿתֿוּאֵ֖ל אֲבִֿ֣י אִמֶּ֑ךָֿ וְקַח־לְךָֿ֤ מִשָּׁם֙ אִשָּׁ֔הֿ מִבְּנ֥וֹתֿ לָבָֿ֖ן אֲחִ֥י אִמֶּֽךָֿ׃
[‏ג] וְאֵ֤ל שַׁדַּי֙ יְבָֿרֵ֣ךְֿ אֹֽתְֿךָ֔ וְיַפְֿרְךָֿ֖ וְיַרְבֶּ֑ךָֿ וְהָיִ֖יתָֿ לִקְהַ֥ל עַמִּֽים׃
[‏ד] וְיִֽתֶּן־לְךָ֙ אֶתֿ־בִּרְכַּ֣תֿ אַבְֿרָהָ֔ם לְךָֿ֖ וּלְזַרְעֲךָֿ֣ אִתָּ֑ךְֿ לְרִשְׁתְּךָ֙ אֶתֿ־אֶ֣רֶץ מְגֻֿרֶ֔יךָֿ אֲשֶׁר־נָתַֿ֥ן אֱלֹהִ֖ים לְאַבְֿרָהָֽם׃
[שביעי] [‏ה] וַיִּשְׁלַ֤ח יִצְחָק֙ אֶֽתֿ־יַֽעֲקֹ֔בֿ וַיֵּ֖לֶךְֿ פַּדֶּ֣נָֽהֿ אֲרָ֑ם אֶל־לָבָֿ֤ן בֶּן־בְּתֿוּאֵל֙ הָֽאֲרַמִּ֔י אֲחִ֣י רִבְֿקָ֔הֿ אֵ֥ם יַֽעֲקֹ֖בֿ וְעֵשָֽׂו׃
[‏ו] וַיַּ֣רְא עֵשָׂ֗ו כִּֽי־בֵֿרַ֣ךְֿ יִצְחָק֘ אֶֽתֿ־יַֽעֲקֹב֒ וְשִׁלַּ֤ח אֹתֿוֹ֙ פַּדֶּ֣נָֽהֿ אֲרָ֔ם לָקַֽחַתֿ־ל֥וֹ מִשָּׁ֖ם אִשָּׁ֑הֿ בְּבָֽֿרֲכֿ֣וֹ אֹת֔וֹ וַיְצַ֤ו עָלָיו֙ לֵאֿמֹ֔ר לֹֽא־תִֿקַּ֥ח אִשָּׁ֖הֿ מִבְּנ֥וֹתֿ כְּנָֽעַן׃
[מפטיר] [‏ז] וַיִּשְׁמַ֣ע יַֽעֲקֹ֔בֿ אֶל־אָבִֿ֖יו וְאֶל־אִמּ֑וֹ וַיֵּ֖לֶךְֿ פַּדֶּ֥נָֽהֿ אֲרָֽם׃
[‏ח] וַיַּ֣רְא עֵשָׂ֔ו כִּ֥י רָע֖וֹתֿ בְּנ֣וֹתֿ כְּנָ֑עַן בְּעֵינֵ֖י יִצְחָ֥ק אָבִֽֿיו׃
[‏ט] וַיֵּ֥לֶךְֿ עֵשָׂ֖ו אֶל־יִשְׁמָעֵ֑אֿל וַיִּקַּ֡ח אֶֽתֿ־מָֽחֲלַ֣תֿ׀ בַּתֿ־יִשְׁמָעֵ֨אֿל בֶּן־אַבְֿרָהָ֜ם אֲח֧וֹתֿ נְבָֿי֛וֹתֿ עַל־נָשָׁ֖יו ל֥וֹ לְאִשָּֽׁהֿ׃
‏{פרשת ויצא}[‏י] וַיֵּצֵ֥א יַֽעֲקֹ֖בֿ מִבְּאֵ֣ר שָׁ֑בַֿע וַיֵּ֖לֶךְֿ חָרָֽנָהֿ׃
[‏יא] וַיִּפְֿגַּ֨ע בַּמָּק֜וֹם וַיָּ֤לֶן שָׁם֙ כִּי־בָֿ֣א הַשֶּׁ֔מֶשׁ וַיִּקַּח֙ מֵֽאַבְֿנֵ֣י הַמָּק֔וֹם וַיָּ֖שֶׂם מְרַֽאֲשֹׁתָֿ֑יו וַיִּשְׁכַּ֖בֿ בַּמָּק֥וֹם הַהֽוּא׃
[‏יב] וַֽיַּֽחֲלֹ֗ם וְהִנֵּ֤הֿ סֻלָּם֙ מֻצָּ֣בֿ אַ֔רְצָהֿ וְרֹאֿשׁ֖וֹ מַגִּ֣יעַ הַשָּׁמָ֑יְמָהֿ וְהִנֵּה֙ מַלְאֲכֵֿ֣י אֱלֹהִ֔ים עֹלִ֥ים וְיֹֽרְדִֿ֖ים בּֽוֹ׃
[‏יג] וְהִנֵּ֨הֿ יְהֹוָ֜ה נִצָּ֣בֿ עָלָיו֘ וַיֹּאֿמַר֒ אֲנִ֣י יְהֹוָ֗ה אֱלֹהֵי֙ אַבְֿרָהָ֣ם אָבִ֔יךָֿ וֵֽאֿלֹהֵ֖י יִצְחָ֑ק הָאָ֗רֶץ אֲשֶׁ֤ר אַתָּה֙ שֹׁכֵֿ֣בֿ עָלֶ֔יהָ לְךָֿ֥ אֶתְּנֶ֖נָּהֿ וּלְזַרְעֶֽךָֿ׃
[‏יד] וְהָיָ֤הֿ זַֽרְעֲךָ֙ כַּֽעֲפַֿ֣ר הָאָ֔רֶץ וּפָֽֿרַצְתָּ֛ יָ֥מָּהֿ וָקֵ֖דְֿמָהֿ וְצָפֹֿ֣נָהֿ וָנֶ֑גְֿבָּהֿ וְנִבְֿרְכֿ֥וּ בְֿךָֿ֛ כָּל־מִשְׁפְּחֹ֥תֿ הָֽאֲדָֿמָ֖הֿ וּבְֿזַרְעֶֽךָֿ׃
[‏טו] וְהִנֵּ֨הֿ אָֽנֹכִ֜י עִמָּ֗ךְֿ וּשְׁמַרְתִּ֙יךָ֙ בְּכֹֿ֣ל אֲשֶׁר־תֵּלֵ֔ךְֿ וַֽהֲשִׁ֣בֹֿתִ֔יךָֿ אֶל־הָֽאֲדָֿמָ֖הֿ הַזֹּ֑אֿתֿ כִּ֚י לֹ֣א אֶֽעֱזָבְֿךָ֔ עַ֚דֿ אֲשֶׁ֣ר אִם־עָשִׂ֔יתִֿי אֵ֥תֿ אֲשֶׁר־דִּבַּ֖רְתִּי לָֽךְֿ׃
[‏טז] וַיִּיקַ֣ץ יַֽעֲקֹב֘ מִשְּׁנָתֿוֹ֒ וַיֹּ֕אֿמֶר אָכֵֿן֙ יֵ֣שׁ יְהֹוָ֔ה בַּמָּק֖וֹם הַזֶּ֑הֿ וְאָֽנֹכִֿ֖י לֹ֥א יָדָֽֿעְתִּי׃
[‏יז] וַיִּירָא֙ וַיֹּאֿמַ֔ר מַהֿ־נּוֹרָ֖א הַמָּק֣וֹם הַזֶּ֑הֿ אֵ֣ין זֶ֗הֿ כִּ֚י אִם־בֵּ֣יתֿ אֱלֹהִ֔ים וְזֶ֖הֿ שַׁ֥עַר הַשָּׁמָֽיִם׃
[‏יח] וַיַּשְׁכֵּ֨ם יַֽעֲקֹ֜בֿ בַּבֹּ֗קֶר וַיִּקַּ֤ח אֶתֿ־הָאֶ֙בֶֿן֙ אֲשֶׁר־שָׂ֣ם מְרַֽאֲשֹׁתָ֔יו וַיָּ֥שֶׂם אֹתָֿ֖הּ מַצֵּבָֿ֑הֿ וַיִּצֹ֥ק שֶׁ֖מֶן עַל־רֹאֿשָֽׁהּ׃
[‏יט] וַיִּקְרָ֛א אֶתֿ־שֵֽׁם־הַמָּק֥וֹם הַה֖וּא בֵּֽיתֿ־אֵ֑ל וְאוּלָ֛ם ל֥וּז שֵֽׁם־הָעִ֖יר לָרִֽאֿשֹׁנָֽהֿ׃
[‏כ] וַיִּדַּ֥ר יַֽעֲקֹ֖בֿ נֶ֣דֶֿר לֵאֿמֹ֑ר אִם־יִֽהְיֶ֨הֿ אֱלֹהִ֜ים עִמָּדִ֗י וּשְׁמָרַ֙נִי֙ בַּדֶּ֤רֶךְֿ הַזֶּה֙ אֲשֶׁ֣ר אָֽנֹכִֿ֣י הוֹלֵ֔ךְֿ וְנָֽתַֿן־לִ֥י לֶ֛חֶם לֶֽאֱכֹֿ֖ל וּבֶֿ֥גֶֿדֿ לִלְבֹּֽשׁ׃
[‏כא] וְשַׁבְֿתִּ֥י בְֿשָׁל֖וֹם אֶל־בֵּ֣יתֿ אָבִֿ֑י וְהָיָ֧הֿ יְהֹוָ֛ה לִ֖י לֵֽאֿלֹהִֽים׃
[‏כב] וְהָאֶ֣בֶֿן הַזֹּ֗אֿתֿ אֲשֶׁר־שַׂ֙מְתִּי֙ מַצֵּבָ֔הֿ יִֽהְיֶ֖הֿ בֵּ֣יתֿ אֱלֹהִ֑ים וְכֹֿל֙ אֲשֶׁ֣ר תִּֽתֶּן־לִ֔י עַשֵּׂ֖ר אֲעַשְּׂרֶ֥נּוּ לָֽךְֿ׃

פרק כט
[שני] [‏א] וַיִּשָּׂ֥א יַֽעֲקֹ֖בֿ רַגְֿלָ֑יו וַיֵּ֖לֶךְֿ אַ֥רְצָהֿ בְֿנֵי־קֶֽדֶֿם׃
[‏ב] וַיַּ֞רְא וְהִנֵּ֧הֿ בְֿאֵ֣ר בַּשָּׂדֶ֗הֿ וְהִנֵּהֿ־שָׁ֞ם שְׁלֹשָׁ֤הֿ עֶדְֿרֵי־צֹאֿן֙ רֹֽבְֿצִ֣ים עָלֶ֔יהָ כִּ֚י מִן־הַבְּאֵ֣ר הַהִ֔וא יַשְׁק֖וּ הָֽעֲדָֿרִ֑ים וְהָאֶ֥בֶֿן גְּדֹֿלָ֖הֿ עַל־פִּ֥י הַבְּאֵֽר׃
[‏ג] וְנֶֽאֶסְפֿוּ־שָׁ֣מָּהֿ כָֿל־הָֽעֲדָֿרִ֗ים וְגָֽֿלֲל֤וּ אֶתֿ־הָאֶ֙בֶֿן֙ מֵעַל֙ פִּ֣י הַבְּאֵ֔ר וְהִשְׁק֖וּ אֶתֿ־הַצֹּ֑אֿן וְהֵשִׁ֧יבֿוּ אֶתֿ־הָאֶ֛בֶֿן עַל־פִּ֥י הַבְּאֵ֖ר לִמְקֹמָֽהּ׃
[‏ד] וַיֹּ֤אֿמֶר לָהֶם֙ יַֽעֲקֹ֔בֿ אַחַ֖י מֵאַ֣יִן אַתֶּ֑ם וַיֹּ֣אֿמְר֔וּ מֵֽחָרָ֖ן אֲנָֽחְנוּ׃
[‏ה] וַיֹּ֣אֿמֶר לָהֶ֔ם הַיְדַֿעְתֶּ֖ם אֶתֿ־לָבָֿ֣ן בֶּן־נָח֑וֹר וַיֹּֽאֿמְר֖וּ יָדָֽֿעְנוּ׃
[‏ו] וַיֹּ֥אֿמֶר לָהֶ֖ם הֲשָׁל֣וֹם ל֑וֹ וַיֹּֽאֿמְר֣וּ שָׁל֔וֹם וְהִנֵּה֙ רָחֵ֣ל בִּתּ֔וֹ בָּאָ֖הֿ עִם־הַצֹּֽאֿן׃
[‏ז] וַיֹּ֗אֿמֶר הֵ֥ן עוֹד֙ הַיּ֣וֹם גָּד֔וֹל לֹא־עֵ֖תֿ הֵֽאָסֵ֣ףֿ הַמִּקְנֶ֑הֿ הַשְׁק֥וּ הַצֹּ֖אֿן וּלְכֿ֥וּ רְעֽוּ׃
[‏ח] וַיֹּֽאֿמְרוּ֘ לֹ֣א נוּכַֿל֒ עַ֣דֿ אֲשֶׁ֤ר יֵאָֽסְפֿוּ֙ כָּל־הָ֣עֲדָֿרִ֔ים וְגָֽֿלֲלוּ֙ אֶתֿ־הָאֶ֔בֶֿן מֵעַ֖ל פִּ֣י הַבְּאֵ֑ר וְהִשְׁקִ֖ינוּ הַצֹּֽאֿן׃
[‏ט] עוֹדֶֿ֖נּוּ מְדַֿבֵּ֣ר עִמָּ֑ם וְרָחֵ֣ל׀ בָּ֗אָהֿ עִם־הַצֹּאֿן֙ אֲשֶׁ֣ר לְאָבִ֔יהָ כִּ֥י רֹעָ֖הֿ הִֽוא׃
[‏י] וַיְהִ֡י כַּֽאֲשֶׁר֩ רָאָ֨הֿ יַֽעֲקֹ֜בֿ אֶתֿ־רָחֵ֗ל בַּתֿ־לָבָֿן֙ אֲחִ֣י אִמּ֔וֹ וְאֶתֿ־צֹ֥אֿן לָבָֿ֖ן אֲחִ֣י אִמּ֑וֹ וַיִּגַּ֣שׁ יַֽעֲקֹ֗בֿ וַיָּ֤גֶֿל אֶתֿ־הָאֶ֙בֶֿן֙ מֵעַל֙ פִּ֣י הַבְּאֵ֔ר וַיַּ֕שְׁקְ אֶתֿ־צֹ֥אֿן לָבָֿ֖ן אֲחִ֥י אִמּֽוֹ׃
[‏יא] וַיִּשַּׁ֥ק יַֽעֲקֹ֖בֿ לְרָחֵ֑ל וַיִּשָּׂ֥א אֶתֿ־קֹל֖וֹ וַיֵּֽבְֿךְּ׃
[‏יב] וַיַּגֵּ֨דֿ יַֽעֲקֹ֜בֿ לְרָחֵ֗ל כִּ֣י אֲחִ֤י אָבִ֙יהָ֙ ה֔וּא וְכִֿ֥י בֶֿן־רִבְֿקָ֖הֿ ה֑וּא וַתָּ֖רָץ וַתַּגֵּ֥דֿ לְאָבִֽֿיהָ׃
[‏יג] וַיְהִי֩ כִֿשְׁמֹ֨עַ לָבָ֜ן אֶתֿ־שֵׁ֣מַע׀ יַֽעֲקֹ֣בֿ בֶּן־אֲחֹת֗וֹ וַיָּ֤רָץ לִקְרָאֿתֿוֹ֙ וַיְחַבֶּק־לוֹ֙ וַיְנַשֶּׁק־ל֔וֹ וַיְבִֿיאֵ֖הוּ אֶל־בֵּיתֿ֑וֹ וַיְסַפֵּ֣ר לְלָבָ֔ן אֵ֥תֿ כָּל־הַדְּבָֿרִ֖ים הָאֵֽלֶּהֿ׃
[‏יד] וַיֹּ֤אֿמֶר לוֹ֙ לָבָ֔ן אַ֛ךְֿ עַצְמִ֥י וּבְֿשָׂרִ֖י אָ֑תָּהֿ וַיֵּ֥שֶׁבֿ עִמּ֖וֹ חֹ֥דֶֿשׁ יָמִֽים׃
[‏טו] וַיֹּ֤אֿמֶר לָבָֿן֙ לְיַֽעֲקֹ֔בֿ הֲכִֽֿי־אָחִ֣י אַ֔תָּהֿ וַֽעֲבַֿדְֿתַּ֖נִי חִנָּ֑ם הַגִּ֥ידָֿהֿ לִּ֖י מַהֿ־מַּשְׂכֻּרְתֶּֽךָֿ׃
[‏טז] וּלְלָבָֿ֖ן שְׁתֵּ֣י בָֿנ֑וֹתֿ שֵׁ֤ם הַגְּדֹֿלָה֙ לֵאָ֔הֿ וְשֵׁ֥ם הַקְּטַנָּ֖הֿ רָחֵֽל׃
[‏יז] וְעֵינֵ֥י לֵאָ֖הֿ רַכּ֑וֹתֿ וְרָחֵל֙ הָֽיְתָ֔הֿ יְפַֿתֿ־תֹּ֖אַר וִיפַֿ֥תֿ מַרְאֶֽהֿ׃
[שלישי] [‏יח] וַיֶּֽאֱהַ֥בֿ יַֽעֲקֹ֖בֿ אֶתֿ־רָחֵ֑ל וַיֹּ֗אֿמֶר אֶֽעֱבָֿדְֿךָ֙ שֶׁ֣בַֿע שָׁנִ֔ים בְּרָחֵ֥ל בִּתְּךָֿ֖ הַקְּטַנָּֽהֿ׃
[‏יט] וַיֹּ֣אֿמֶר לָבָ֗ן ט֚וֹבֿ תִּתִּ֣י אֹתָֿ֣הּ לָ֔ךְֿ מִתִּתִּ֥י אֹתָֿ֖הּ לְאִ֣ישׁ אַחֵ֑ר שְׁבָֿ֖הֿ עִמָּדִֽֿי׃
[‏כ] וַיַּֽעֲבֹֿ֧דֿ יַֽעֲקֹ֛בֿ בְּרָחֵ֖ל שֶׁ֣בַֿע שָׁנִ֑ים וַיִּֽהְי֤וּ בְֿעֵינָיו֙ כְּיָמִ֣ים אֲחָדִ֔ים בְּאַֽהֲבָֿתֿ֖וֹ אֹתָֽֿהּ׃
[‏כא] וַיֹּ֨אֿמֶר יַֽעֲקֹ֤בֿ אֶל־לָבָֿן֙ הָבָֿ֣הֿ אֶתֿ־אִשְׁתִּ֔י כִּ֥י מָֽלְא֖וּ יָמָ֑י וְאָבֿ֖וֹאָהֿ אֵלֶֽיהָ׃
[‏כב] וַיֶּֽאֱסֹ֥ףֿ לָבָֿ֛ן אֶתֿ־כָּל־אַנְשֵׁ֥י הַמָּק֖וֹם וַיַּ֥עַשׂ מִשְׁתֶּֽהֿ׃
[‏כג] וַיְהִ֣י בָֿעֶ֔רֶבֿ וַיִּקַּח֙ אֶתֿ־לֵאָ֣הֿ בִֿתּ֔וֹ וַיָּבֵֿ֥א אֹתָֿ֖הּ אֵלָ֑יו וַיָּבֹֿ֖א אֵלֶֽיהָ׃
[‏כד] וַיִּתֵּ֤ן לָבָֿן֙ לָ֔הּ אֶתֿ־זִלְפָּ֖הֿ שִׁפְֿחָתֿ֑וֹ לְלֵאָ֥הֿ בִֿתּ֖וֹ שִׁפְֿחָֽהֿ׃
[‏כה] וַיְהִ֣י בַֿבֹּ֔קֶר וְהִנֵּהֿ־הִ֖וא לֵאָ֑הֿ וַיֹּ֣אֿמֶר אֶל־לָבָ֗ן מַהֿ־זֹּאֿת֙ עָשִׂ֣יתָֿ לִּ֔י הֲלֹ֤א בְֿרָחֵל֙ עָבַֿ֣דְֿתִּי עִמָּ֔ךְֿ וְלָ֖מָּהֿ רִמִּיתָֽֿנִי׃
[‏כו] וַיֹּ֣אֿמֶר לָבָ֔ן לֹא־יֵֽעָשֶׂ֥הֿ כֵֿ֖ן בִּמְקוֹמֵ֑נוּ לָתֵֿ֥תֿ הַצְּעִירָ֖הֿ לִפְֿנֵ֥י הַבְּכִֿירָֽהֿ׃
[‏כז] מַלֵּ֖א שְׁבֻֿ֣עַ זֹ֑אֿתֿ וְנִתְּנָ֨הֿ לְךָ֜ גַּם־אֶתֿ־זֹ֗אֿתֿ בַּֽעֲבֹֿדָֿה֙ אֲשֶׁ֣ר תַּֽעֲבֹֿ֣דֿ עִמָּדִ֔י ע֖וֹדֿ שֶֽׁבַֿע־שָׁנִ֥ים אֲחֵרֽוֹתֿ׃
[‏כח] וַיַּ֤עַשׂ יַֽעֲקֹב֙ כֵּ֔ן וַיְמַלֵּ֖א שְׁבֻֿ֣עַ זֹ֑אֿתֿ וַיִּֽתֶּן־ל֛וֹ אֶתֿ־רָחֵ֥ל בִּתּ֖וֹ ל֥וֹ לְאִשָּֽׁהֿ׃
[‏כט] וַיִּתֵּ֤ן לָבָֿן֙ לְרָחֵ֣ל בִּתּ֔וֹ אֶתֿ־בִּלְהָ֖הֿ שִׁפְֿחָתֿ֑וֹ לָ֖הּ לְשִׁפְֿחָֽהֿ׃
[‏ל] וַיָּבֹֿא֙ גַּ֣ם אֶל־רָחֵ֔ל וַיֶּֽאֱהַ֥בֿ גַּם־אֶתֿ־רָחֵ֖ל מִלֵּאָ֑הֿ וַיַּֽעֲבֹֿ֣דֿ עִמּ֔וֹ ע֖וֹדֿ שֶֽׁבַֿע־שָׁנִ֥ים אֲחֵרֽוֹתֿ׃
[‏לא] וַיַּ֤רְא יְהֹוָה֙ כִּֽי־שְׂנוּאָ֣הֿ לֵאָ֔הֿ וַיִּפְֿתַּ֖ח אֶתֿ־רַחְמָ֑הּ וְרָחֵ֖ל עֲקָרָֽהֿ׃
[‏לב] וַתַּ֤הַר לֵאָה֙ וַתֵּ֣לֶדֿ בֵּ֔ן וַתִּקְרָ֥א שְׁמ֖וֹ רְאוּבֵֿ֑ן כִּ֣י אָֽמְרָ֗הֿ כִּֽי־רָאָ֤הֿ יְהֹוָה֙ בְּעָנְיִ֔י כִּ֥י עַתָּ֖הֿ יֶֽאֱהָבַֿ֥נִי אִישִֽׁי׃
[‏לג] וַתַּ֣הַר עוֹד֘ וַתֵּ֣לֶדֿ בֵּן֒ וַתֹּ֗אֿמֶר כִּֽי־שָׁמַ֤ע יְהֹוָה֙ כִּֽי־שְׂנוּאָ֣הֿ אָנֹ֔כִֿי וַיִּֽתֶּן־לִ֖י גַּם־אֶתֿ־זֶ֑הֿ וַתִּקְרָ֥א שְׁמ֖וֹ שִׁמְעֽוֹן׃
[‏לד] וַתַּ֣הַר עוֹד֘ וַתֵּ֣לֶדֿ בֵּן֒ וַתֹּ֗אֿמֶר עַתָּ֤הֿ הַפַּ֙עַם֙ יִלָּוֶ֤הֿ אִישִׁי֙ אֵלַ֔י כִּֽי־יָלַ֥דְֿתִּי ל֖וֹ שְׁלֹשָׁ֣הֿ בָֿנִ֑ים עַל־כֵּ֥ן קָרָֽא־שְׁמ֖וֹ לֵוִֽי׃
[‏לה] וַתַּ֨הַר ע֜וֹדֿ וַתֵּ֣לֶדֿ בֵּ֗ן וַתֹּ֙אֿמֶר֙ הַפַּ֙עַם֙ אוֹדֶֿ֣הֿ אֶתֿ־יְהֹוָ֔ה עַל־כֵּ֛ן קָֽרְאָ֥הֿ שְׁמ֖וֹ יְהוּדָֿ֑הֿ וַֽתַּֽעֲמֹ֖דֿ מִלֶּֽדֶֿתֿ׃

פרק ל
[‏א] וַתֵּ֣רֶא רָחֵ֗ל כִּ֣י לֹ֤א יָֽלְדָֿה֙ לְיַֽעֲקֹ֔בֿ וַתְּקַנֵּ֥א רָחֵ֖ל בַּֽאֲחֹתָֿ֑הּ וַתֹּ֤אֿמֶר אֶֽל־יַֽעֲקֹב֙ הָֽבָֿהֿ־לִּ֣י בָֿנִ֔ים וְאִם־אַ֖יִן מֵתָֿ֥הֿ אָנֹֽכִֿי׃
[‏ב] וַיִּֽחַר־אַ֥ףֿ יַֽעֲקֹ֖בֿ בְּרָחֵ֑ל וַיֹּ֗אֿמֶר הֲתַֿ֤חַתֿ אֱלֹהִים֙ אָנֹ֔כִֿי אֲשֶׁר־מָנַ֥ע מִמֵּ֖ךְֿ פְּרִי־בָֽֿטֶן׃
[‏ג] וַתֹּ֕אֿמֶר הִנֵּ֛הֿ אֲמָתִֿ֥י בִֿלְהָ֖הֿ בֹּ֣א אֵלֶ֑יהָ וְתֵֿלֵד֙ עַל־בִּרְכַּ֔י וְאִבָּנֶ֥הֿ גַֿם־אָֽנֹכִֿ֖י מִמֶּֽנָּהֿ׃
[‏ד] וַתִּֽתֶּן־ל֛וֹ אֶתֿ־בִּלְהָ֥הֿ שִׁפְֿחָתָֿ֖הּ לְאִשָּׁ֑הֿ וַיָּבֹֿ֥א אֵלֶ֖יהָ יַֽעֲקֹֽבֿ׃
[‏ה] וַתַּ֣הַר בִּלְהָ֔הֿ וַתֵּ֥לֶדֿ לְיַֽעֲקֹ֖בֿ בֵּֽן׃
[‏ו] וַתֹּ֤אֿמֶר רָחֵל֙ דָּנַ֣נִּי אֱלֹהִ֔ים וְגַֿם֙ שָׁמַ֣ע בְּקֹלִ֔י וַיִּֽתֶּן־לִ֖י בֵּ֑ן עַל־כֵּ֛ן קָֽרְאָ֥הֿ שְׁמ֖וֹ דָּֽן׃
[‏ז] וַתַּ֣הַר ע֔וֹדֿ וַתֵּ֕לֶדֿ בִּלְהָ֖הֿ שִׁפְֿחַ֣תֿ רָחֵ֑ל בֵּ֥ן שֵׁנִ֖י לְיַֽעֲקֹֽבֿ׃
[‏ח] וַתֹּ֣אֿמֶר רָחֵ֗ל נַפְֿתּוּלֵ֨י אֱלֹהִ֧ים׀ נִפְֿתַּ֛לְתִּי עִם־אֲחֹתִֿ֖י גַּֽם־יָכֹֿ֑לְתִּי וַתִּקְרָ֥א שְׁמ֖וֹ נַפְֿתָּלִֽי׃
[‏ט] וַתֵּ֣רֶא לֵאָ֔הֿ כִּ֥י עָמְדָֿ֖הֿ מִלֶּ֑דֶֿתֿ וַתִּקַּח֙ אֶתֿ־זִלְפָּ֣הֿ שִׁפְֿחָתָ֔הּ וַתִּתֵּ֥ן אֹתָֿ֛הּ לְיַֽעֲקֹ֖בֿ לְאִשָּֽׁהֿ׃
[‏י] וַתֵּ֗לֶדֿ זִלְפָּ֛הֿ שִׁפְֿחַ֥תֿ לֵאָ֖הֿ לְיַֽעֲקֹ֥בֿ בֵּֽן׃
[‏יא] וַתֹּ֥אֿמֶר לֵאָ֖הֿ //כתיב// ב֣ג֑ד //קרי// בָּ֣א גָ֑ד וַתִּקְרָ֥א אֶתֿ־שְׁמ֖וֹ גָּֽדֿ׃
[‏יב] וַתֵּ֗לֶדֿ זִלְפָּה֙ שִׁפְֿחַ֣תֿ לֵאָ֔הֿ בֵּ֥ן שֵׁנִ֖י לְיַֽעֲקֹֽבֿ׃
[‏יג] וַתֹּ֣אֿמֶר לֵאָ֔הֿ בְּאָשְׁרִ֕י כִּ֥י אִשְּׁר֖וּנִי בָּנ֑וֹתֿ וַתִּקְרָ֥א אֶתֿ־שְׁמ֖וֹ אָשֵֽׁר׃
[רביעי] [‏יד] וַיֵּ֨לֶךְֿ רְאוּבֵ֜ן בִּימֵ֣י קְצִֽיר־חִטִּ֗ים וַיִּמְצָ֤א דֽֿוּדָֿאִים֙ בַּשָּׂדֶ֔הֿ וַיָּבֵֿ֣א אֹתָ֔ם אֶל־לֵאָ֖הֿ אִמּ֑וֹ וַתֹּ֤אֿמֶר רָחֵל֙ אֶל־לֵאָ֔הֿ תְּנִי־נָ֣א לִ֔י מִדּֽוּדָֿאֵ֖י בְּנֵֽךְֿ׃
[‏טו] וַתֹּ֣אֿמֶר לָ֗הּ הַמְעַט֙ קַחְתֵּ֣ךְֿ אֶתֿ־אִישִׁ֔י וְלָקַ֕חַתֿ גַּ֥ם אֶתֿ־דּֽוּדָֿאֵ֖י בְּנִ֑י וַתֹּ֣אֿמֶר רָחֵ֗ל לָכֵֿן֙ יִשְׁכַּ֤בֿ עִמָּךְ֙ הַלַּ֔יְלָהֿ תַּ֖חַתֿ דּֽוּדָֿאֵ֥י בְֿנֵֽךְֿ׃
[‏טז] וַיָּבֹ֨א יַֽעֲקֹ֣בֿ מִן־הַשָּׂדֶֿה֘ בָּעֶרֶב֒ וַתֵּצֵ֨א לֵאָ֜הֿ לִקְרָאֿת֗וֹ וַתֹּ֙אֿמֶר֙ אֵלַ֣י תָּב֔וֹא כִּ֚י שָׂכֹֿ֣ר שְׂכַֿרְתִּ֔יךָֿ בְּדֿוּדָֿאֵ֖י בְּנִ֑י וַיִּשְׁכַּ֥בֿ עִמָּ֖הּ בַּלַּ֥יְלָהֿ הֽוּא׃
[‏יז] וַיִּשְׁמַ֥ע אֱלֹהִ֖ים אֶל־לֵאָ֑הֿ וַתַּ֛הַר וַתֵּ֥לֶדֿ לְיַֽעֲקֹ֖בֿ בֵּ֥ן חֲמִישִֽׁי׃
[‏יח] וַתֹּ֣אֿמֶר לֵאָ֗הֿ נָתַֿ֤ן אֱלֹהִים֙ שְׂכָֿרִ֔י אֲשֶׁר־נָתַֿ֥תִּי שִׁפְֿחָתִֿ֖י לְאִישִׁ֑י וַתִּקְרָ֥א שְׁמ֖וֹ יִשָּׂשכָֽֿר׃
[‏יט] וַתַּ֤הַר עוֹד֙ לֵאָ֔הֿ וַתֵּ֥לֶדֿ בֵּֽן־שִׁשִּׁ֖י לְיַֽעֲקֹֽבֿ׃
[‏כ] וַתֹּ֣אֿמֶר לֵאָ֗הֿ זְבָֿדַ֨נִי אֱלֹהִ֥ים׀ אֹתִֿי֘ זֵ֣בֶֿדֿ טוֹב֒ הַפַּ֙עַם֙ יִזְבְּלֵ֣נִי אִישִׁ֔י כִּֽי־יָלַ֥דְֿתִּי ל֖וֹ שִׁשָּׁ֣הֿ בָֿנִ֑ים וַתִּקְרָ֥א אֶתֿ־שְׁמ֖וֹ זְבֻֿלֽוּן׃
[‏כא] וְאַחַ֖ר יָ֣לְדָֿהֿ בַּ֑תֿ וַתִּקְרָ֥א אֶתֿ־שְׁמָ֖הּ דִּינָֽהֿ׃
[‏כב] וַיִּזְכֹּ֥ר אֱלֹהִ֖ים אֶתֿ־רָחֵ֑ל וַיִּשְׁמַ֤ע אֵלֶ֙יהָ֙ אֱלֹהִ֔ים וַיִּפְֿתַּ֖ח אֶתֿ־רַחְמָֽהּ׃
[‏כג] וַתַּ֖הַר וַתֵּ֣לֶדֿ בֵּ֑ן וַתֹּ֕אֿמֶר אָסַ֥ףֿ אֱלֹהִ֖ים אֶתֿ־חֶרְפָּתִֽֿי׃
[‏כד] וַתִּקְרָ֧א אֶתֿ־שְׁמ֛וֹ יוֹסֵ֖ףֿ לֵאֿמֹ֑ר יֹסֵ֧ףֿ יְהֹוָ֛ה לִ֖י בֵּ֥ן אַחֵֽר׃
[‏כה] וַיְהִ֕י כַּֽאֲשֶׁ֛ר יָֽלְדָֿ֥הֿ רָחֵ֖ל אֶתֿ־יוֹסֵ֑ףֿ וַיֹּ֤אֿמֶר יַֽעֲקֹב֙ אֶל־לָבָ֔ן שַׁלְּחֵ֙נִי֙ וְאֵ֣לְכָ֔הֿ אֶל־מְקוֹמִ֖י וּלְאַרְצִֽי׃
[‏כו] תְּנָ֞הֿ אֶתֿ־נָשַׁ֣י וְאֶתֿ־יְלָדַ֗י אֲשֶׁ֨ר עָבַֿ֧דְֿתִּי אֹֽתְֿךָֿ֛ בָּהֵ֖ן וְאֵלֵ֑כָֿהֿ כִּ֚י אַתָּ֣הֿ יָדַ֔עְתָּ אֶתֿ־עֲבֹֽֿדָֿתִֿ֖י אֲשֶׁ֥ר עֲבַֿדְֿתִּֽיךָֿ׃
[‏כז] וַיֹּ֤אֿמֶר אֵלָיו֙ לָבָ֔ן אִם־נָ֛א מָצָ֥אֿתִֿי חֵ֖ן בְּעֵינֶ֑יךָֿ נִחַ֕שְׁתִּי וַיְבָֽֿרְכֵֿ֥נִי יְהֹוָ֖ה בִּגְֿלָלֶֽךָֿ׃
[חמישי] [‏כח] וַיֹּאֿמַ֑ר נָקְבָֿ֧הֿ שְׂכָֽֿרְךָֿ֛ עָלַ֖י וְאֶתֵּֽנָהֿ׃
[‏כט] וַיֹּ֣אֿמֶר אֵלָ֔יו אַתָּ֣הֿ יָדַ֔עְתָּ אֵ֖תֿ אֲשֶׁ֣ר עֲבַֿדְֿתִּ֑יךָֿ וְאֵ֛תֿ אֲשֶׁר־הָיָ֥הֿ מִקְנְךָֿ֖ אִתִּֽי׃
[‏ל] כִּ֡י מְעַט֩ אֲשֶׁר־הָיָ֨הֿ לְךָֿ֤ לְפָֿנַי֙ וַיִּפְֿרֹ֣ץ לָרֹ֔בֿ וַיְבָֿ֧רֶךְֿ יְהֹוָ֛ה אֹֽתְֿךָֿ֖ לְרַגְֿלִ֑י וְעַתָּ֗הֿ מָתַֿ֛י אֶֽעֱשֶׂ֥הֿ גַֿם־אָֽנֹכִֿ֖י לְבֵֿיתִֽֿי׃
[‏לא] וַיֹּ֖אֿמֶר מָ֣הֿ אֶֽתֶּן־לָ֑ךְֿ וַיֹּ֤אֿמֶר יַֽעֲקֹב֙ לֹֽא־תִֿתֶּן־לִ֣י מְא֔וּמָהֿ אִם־תַּֽעֲשֶׂהֿ־לִּי֙ הַדָּבָֿ֣ר הַזֶּ֔הֿ אָשׁ֛וּבָֿהֿ אֶרְעֶ֥הֿ צֹֽאֿנְךָֿ֖ אֶשְׁמֹֽר׃
[‏לב] אֶֽעֱבֹ֨ר בְּכָֿל־צֹֽאֿנְךָ֜ הַיּ֗וֹם הָסֵ֨ר מִשָּׁ֜ם כָּל־שֶׂ֣הֿ׀ נָקֹ֣דֿ וְטָל֗וּא וְכָֿל־שֶֽׂהֿ־חוּם֙ בַּכְּשָׂבִ֔ים וְטָל֥וּא וְנָקֹ֖דֿ בָּֽעִזִּ֑ים וְהָיָ֖הֿ שְׂכָֿרִֽי׃
[‏לג] וְעָֽנְתָֿהֿ־בִּ֤י צִדְֿקָתִֿי֙ בְּי֣וֹם מָחָ֔ר כִּֽי־תָֿבֿ֥וֹא עַל־שְׂכָֿרִ֖י לְפָֿנֶ֑יךָֿ כֹּ֣ל אֲשֶׁר־אֵינֶנּוּ֩ נָקֹ֨דֿ וְטָל֜וּא בָּֽעִזִּ֗ים וְחוּם֙ בַּכְּשָׂבִ֔ים גָּנ֥וּבֿ ה֖וּא אִתִּֽי׃
[‏לד] וַיֹּ֥אֿמֶר לָבָֿ֖ן הֵ֑ן ל֖וּ יְהִ֥י כִֿדְֿבָֿרֶֽךָֿ׃
[‏לה] וַיָּ֣סַר בַּיּוֹם֩ הַה֨וּא אֶתֿ־הַתְּיָשִׁ֜ים הָֽעֲקֻדִּ֣ים וְהַטְּלֻאִ֗ים וְאֵ֤תֿ כָּל־הָֽעִזִּים֙ הַנְּקֻדּ֣וֹתֿ וְהַטְּלֻאֹ֔תֿ כֹּ֤ל אֲשֶׁר־לָבָֿן֙ בּ֔וֹ וְכָֿל־ח֖וּם בַּכְּשָׂבִֿ֑ים וַיִּתֵּ֖ן בְּיַדֿ־בָּנָֽיו׃
[‏לו] וַיָּ֗שֶׂם דֶּ֚רֶךְֿ שְׁלֹ֣שֶׁתֿ יָמִ֔ים בֵּינ֖וֹ וּבֵֿ֣ין יַֽעֲקֹ֑בֿ וְיַֽעֲקֹ֗בֿ רֹעֶ֛הֿ אֶתֿ־צֹ֥אֿן לָבָֿ֖ן הַנּֽוֹתָֿרֹֽתֿ׃
[‏לז] וַיִּקַּח־ל֣וֹ יַֽעֲקֹ֗בֿ מַקַּ֥ל לִבְֿנֶ֛הֿ לַ֖ח וְל֣וּז וְעַרְמ֑וֹן וַיְפַֿצֵּ֤ל בָּהֵן֙ פְּצָל֣וֹתֿ לְבָֿנ֔וֹתֿ מַחְשֹׂף֙ הַלָּבָ֔ן אֲשֶׁ֖ר עַל־הַמַּקְלֽוֹתֿ׃
[‏לח] וַיַּצֵּ֗גֿ אֶתֿ־הַמַּקְלוֹת֙ אֲשֶׁ֣ר פִּצֵּ֔ל בָּֽרְהָטִ֖ים בְּשִֽׁקֲתֿ֣וֹתֿ הַמָּ֑יִם אֲשֶׁר֩ תָּבֹ֨אֿןָ הַצֹּ֤אֿן לִשְׁתּוֹת֙ לְנֹ֣כַֿח הַצֹּ֔אֿן וַיֵּחַ֖מְנָהֿ בְּבֹֿאָ֥ן לִשְׁתּֽוֹתֿ׃
[‏לט] וַיֶּֽחֱמ֥וּ הַצֹּ֖אֿן אֶל־הַמַּקְל֑וֹתֿ וַתֵּלַ֣דְֿןָ הַצֹּ֔אֿן עֲקֻדִּ֥ים נְקֻדִּ֖ים וּטְלֻאִֽים׃
[‏מ] וְהַכְּשָׂבִֿים֘ הִפְֿרִ֣ידֿ יַֽעֲקֹב֒ וַ֠יִּתֵּן פְּנֵ֨י הַצֹּ֧אֿן אֶל־עָקֹ֛דֿ וְכָֿל־ח֖וּם בְּצֹ֣אֿן לָבָֿ֑ן וַיָּ֨שֶׁתֿ ל֤וֹ עֲדָֿרִים֙ לְבַֿדּ֔וֹ וְלֹ֥א שָׁתָֿ֖ם עַל־צֹ֥אֿן לָבָֽֿן׃
[‏מא] וְהָיָ֗הֿ בְּכָֿל־יַחֵם֘ הַצֹּ֣אֿן הַֽמְקֻשָּׁרוֹת֒ וְשָׂ֨ם יַֽעֲקֹ֧בֿ אֶתֿ־הַמַּקְל֛וֹתֿ לְעֵינֵ֥י הַצֹּ֖אֿן בָּֽרְהָטִ֑ים לְיַחְמֵ֖נָּהֿ בַּמַּקְלֽוֹתֿ׃
[‏מב] וּבְֿהַֽעֲטִ֥יףֿ הַצֹּ֖אֿן לֹ֣א יָשִׂ֑ים וְהָיָ֤הֿ הָֽעֲטֻפִֿים֙ לְלָבָ֔ן וְהַקְּשֻׁרִ֖ים לְיַֽעֲקֹֽבֿ׃
[‏מג] וַיִּפְֿרֹ֥ץ הָאִ֖ישׁ מְאֹ֣דֿ מְאֹ֑דֿ וַֽיְהִי־לוֹ֙ צֹ֣אֿן רַבּ֔וֹתֿ וּשְׁפָֿחוֹת֙ וַֽעֲבָֿדִ֔ים וּגְֿמַלִּ֖ים וַֽחֲמֹרִֽים׃

פרק לא
[‏א] וַיִּשְׁמַ֗ע אֶתֿ־דִּבְֿרֵ֤י בְֿנֵֽי־לָבָֿן֙ לֵאֿמֹ֔ר לָקַ֣ח יַֽעֲקֹ֔בֿ אֵ֖תֿ כָּל־אֲשֶׁ֣ר לְאָבִֿ֑ינוּ וּמֵֽאֲשֶׁ֣ר לְאָבִ֔ינוּ עָשָׂ֕הֿ אֵ֥תֿ כָּל־הַכָּבֹֿ֖דֿ הַזֶּֽהֿ׃
[‏ב] וַיַּ֥רְא יַֽעֲקֹ֖בֿ אֶתֿ־פְּנֵ֣י לָבָֿ֑ן וְהִנֵּ֥הֿ אֵינֶ֛נּוּ עִמּ֖וֹ כִּתְֿמ֥וֹל שִׁלְשֽׁוֹם׃
[‏ג] וַיֹּ֤אֿמֶר יְהֹוָה֙ אֶֽל־יַֽעֲקֹ֔בֿ שׁ֛וּבֿ אֶל־אֶ֥רֶץ אֲבֿוֹתֶֿ֖יךָֿ וּלְמֽוֹלַדְֿתֶּ֑ךָֿ וְאֶֽהְיֶ֖הֿ עִמָּֽךְֿ׃
[‏ד] וַיִּשְׁלַ֣ח יַֽעֲקֹ֔בֿ וַיִּקְרָ֖א לְרָחֵ֣ל וּלְלֵאָ֑הֿ הַשָּׂדֶֿ֖הֿ אֶל־צֹאֿנֽוֹ׃
[‏ה] וַיֹּ֣אֿמֶר לָהֶ֗ן רֹאֶ֤הֿ אָֽנֹכִֿי֙ אֶתֿ־פְּנֵ֣י אֲבִֿיכֶ֔ן כִּֽי־אֵינֶ֥נּוּ אֵלַ֖י כִּתְֿמֹ֣ל שִׁלְשֹׁ֑ם וֵֽאֿלֹהֵ֣י אָבִ֔י הָיָ֖הֿ עִמָּדִֽֿי׃
[‏ו] וְאַתֵּ֖נָהֿ יְדַֿעְתֶּ֑ן כִּ֚י בְּכָֿל־כֹּחִ֔י עָבַֿ֖דְֿתִּי אֶתֿ־אֲבִֿיכֶֽֿן׃
[‏ז] וַֽאֲבִֿיכֶֿן֙ הֵ֣תֶֿל בִּ֔י וְהֶֽחֱלִ֥ףֿ אֶתֿ־מַשְׂכֻּרְתִּ֖י עֲשֶׂ֣רֶתֿ מֹנִ֑ים וְלֹֽא־נְתָֿנ֣וֹ אֱלֹהִ֔ים לְהָרַ֖ע עִמָּדִֽֿי׃
[‏ח] אִם־כֹּ֣הֿ יֹאֿמַ֗ר נְקֻדִּים֙ יִֽהְיֶ֣הֿ שְׂכָֿרֶ֔ךָֿ וְיָֽלְדֿ֥וּ כָֿל־הַצֹּ֖אֿן נְקֻדִּ֑ים וְאִם־כֹּ֣הֿ יֹאֿמַ֗ר עֲקֻדִּים֙ יִֽהְיֶ֣הֿ שְׂכָֿרֶ֔ךָֿ וְיָֽלְדֿ֥וּ כָֿל־הַצֹּ֖אֿן עֲקֻדִּֽים׃
[‏ט] וַיַּצֵּ֧ל אֱלֹהִ֛ים אֶתֿ־מִקְנֵ֥הֿ אֲבִֿיכֶֿ֖ם וַיִּֽתֶּן־לִֽי׃
[‏י] וַיְהִ֗י בְּעֵת֙ יַחֵ֣ם הַצֹּ֔אֿן וָֽאֶשָּׂ֥א עֵינַ֛י וָאֵ֖רֶא בַּֽחֲל֑וֹם וְהִנֵּ֤הֿ הָֽעַתֻּדִֿים֙ הָֽעֹלִ֣ים עַל־הַצֹּ֔אֿן עֲקֻדִּ֥ים נְקֻדִּ֖ים וּבְֿרֻדִּֽים׃
[‏יא] וַיֹּ֨אֿמֶר אֵלַ֜י מַלְאַ֧ךְֿ הָֽאֱלֹהִ֛ים בַּֽחֲל֖וֹם יַֽעֲקֹ֑בֿ וָֽאֹמַ֖ר הִנֵּֽנִי׃
[‏יב] וַיֹּ֗אֿמֶר שָׂא־נָ֨א עֵינֶ֤יךָֿ וּרְאֵה֙ כָּל־הָֽעַתֻּדִֿים֙ הָֽעֹלִ֣ים עַל־הַצֹּ֔אֿן עֲקֻדִּ֥ים נְקֻדִּ֖ים וּבְֿרֻדִּ֑ים כִּ֣י רָאִ֔יתִֿי אֵ֛תֿ כָּל־אֲשֶׁ֥ר לָבָֿ֖ן עֹ֥שֶׂהֿ לָּֽךְֿ׃
[‏יג] אָֽנֹכִֿ֤י הָאֵל֙ בֵּֽיתֿ־אֵ֔ל אֲשֶׁ֨ר מָשַׁ֤חְתָּ שָּׁם֙ מַצֵּבָ֔הֿ אֲשֶׁ֨ר נָדַֿ֥רְתָּ לִּ֛י שָׁ֖ם נֶ֑דֶֿר עַתָּ֗הֿ ק֥וּם צֵא֙ מִן־הָאָ֣רֶץ הַזֹּ֔אֿתֿ וְשׁ֖וּבֿ אֶל־אֶ֥רֶץ מֽוֹלַדְֿתֶּֽךָֿ׃
[‏יד] וַתַּ֤עַן רָחֵל֙ וְלֵאָ֔הֿ וַתֹּאֿמַ֖רְנָהֿ ל֑וֹ הַע֥וֹדֿ לָ֛נוּ חֵ֥לֶק וְנַֽחֲלָ֖הֿ בְּבֵֿ֥יתֿ אָבִֽֿינוּ׃
[‏טו] הֲל֧וֹא נָכְֿרִיּ֛וֹתֿ נֶחְשַׁ֥בְֿנוּ ל֖וֹ כִּ֣י מְכָֿרָ֑נוּ וַיֹּ֥אֿכַֿל גַּם־אָכֿ֖וֹל אֶתֿ־כַּסְפֵּֽנוּ׃
[‏טז] כִּ֣י כָֿל־הָעֹ֗שֶׁר אֲשֶׁ֨ר הִצִּ֤יל אֱלֹהִים֙ מֵֽאָבִ֔ינוּ לָ֥נוּ ה֖וּא וּלְבָֿנֵ֑ינוּ וְעַתָּ֗הֿ כֹּל֩ אֲשֶׁ֨ר אָמַ֧ר אֱלֹהִ֛ים אֵלֶ֖יךָֿ עֲשֵֽׂהֿ׃
[ששי] [‏יז] וַיָּ֖קָם יַֽעֲקֹ֑בֿ וַיִּשָּׂ֛א אֶתֿ־בָּנָ֥יו וְאֶתֿ־נָשָׁ֖יו עַל־הַגְּמַלִּֽים׃
[‏יח] וַיִּנְהַ֣גֿ אֶתֿ־כָּל־מִקְנֵ֗הוּ וְאֶתֿ־כָּל־רְכֻֿשׁוֹ֙ אֲשֶׁ֣ר רָכָ֔שׁ מִקְנֵה֙ קִנְיָנ֔וֹ אֲשֶׁ֥ר רָכַֿ֖שׁ בְּפַֿדַּ֣ן אֲרָ֑ם לָבֿ֛וֹא אֶל־יִצְחָ֥ק אָבִֿ֖יו אַ֥רְצָהֿ כְּנָֽעַן׃
[‏יט] וְלָבָֿ֣ן הָלַ֔ךְֿ לִגְֿזֹ֖ז אֶתֿ־צֹאֿנ֑וֹ וַתִּגְֿנֹ֣בֿ רָחֵ֔ל אֶתֿ־הַתְּרָפִֿ֖ים אֲשֶׁ֥ר לְאָבִֽֿיהָ׃
[‏כ] וַיִּגְֿנֹ֣בֿ יַֽעֲקֹ֔בֿ אֶתֿ־לֵ֥בֿ לָבָֿ֖ן הָֽאֲרַמִּ֑י עַל־בְּלִי֙ הִגִּ֣ידֿ ל֔וֹ כִּ֥י בֹֿרֵ֖חַ הֽוּא׃
[‏כא] וַיִּבְֿרַ֥ח הוּא֙ וְכָֿל־אֲשֶׁר־ל֔וֹ וַיָּ֖קָם וַיַּֽעֲבֹֿ֣ר אֶתֿ־הַנָּהָ֑ר וַיָּ֥שֶׂם אֶתֿ־פָּנָ֖יו הַ֥ר הַגִּלְעָֽדֿ׃
[‏כב] וַיֻּגַּ֥דֿ לְלָבָֿ֖ן בַּיּ֣וֹם הַשְּׁלִישִׁ֑י כִּ֥י בָֿרַ֖ח יַֽעֲקֹֽבֿ׃
[‏כג] וַיִּקַּ֤ח אֶתֿ־אֶחָיו֙ עִמּ֔וֹ וַיִּרְדֹּ֣ףֿ אַֽחֲרָ֔יו דֶּ֖רֶךְֿ שִׁבְֿעַ֣תֿ יָמִ֑ים וַיַּדְֿבֵּ֥ק אֹתֿ֖וֹ בְּהַ֥ר הַגִּלְעָֽדֿ׃
[‏כד] וַיָּבֹֿ֧א אֱלֹהִ֛ים אֶל־לָבָֿ֥ן הָֽאֲרַמִּ֖י בַּֽחֲלֹ֣ם הַלָּ֑יְלָהֿ וַיֹּ֣אֿמֶר ל֗וֹ הִשָּׁ֧מֶר לְךָֿ֛ פֶּן־תְּדַֿבֵּ֥ר עִֽם־יַֽעֲקֹ֖בֿ מִטּ֥וֹבֿ עַדֿ־רָֽע׃
[‏כה] וַיַּשֵּׂ֥גֿ לָבָֿ֖ן אֶֽתֿ־יַֽעֲקֹ֑בֿ וְיַֽעֲקֹ֗בֿ תָּקַ֤ע אֶֽתֿ־אָֽהֳלוֹ֙ בָּהָ֔ר וְלָבָֿ֛ן תָּקַ֥ע אֶתֿ־אֶחָ֖יו בְּהַ֥ר הַגִּלְעָֽדֿ׃
[‏כו] וַיֹּ֤אֿמֶר לָבָֿן֙ לְיַֽעֲקֹ֔בֿ מֶ֣הֿ עָשִׂ֔יתָֿ וַתִּגְֿנֹ֖בֿ אֶתֿ־לְבָֿבִֿ֑י וַתְּנַהֵג֙ אֶתֿ־בְּנֹתַ֔י כִּשְׁבֻֿי֖וֹתֿ חָֽרֶבֿ׃
[‏כז] לָ֤מָּהֿ נַחְבֵּ֙אֿתָ֙ לִבְֿרֹ֔חַ וַתִּגְֿנֹ֖בֿ אֹתִֿ֑י וְלֹֽא־הִגַּ֣דְֿתָּ לִּ֔י וָֽאֲשַׁלֵּֽחֲךָֿ֛ בְּשִׂמְחָ֥הֿ וּבְֿשִׁרִ֖ים בְּתֹֿ֥ףֿ וּבְֿכִֿנּֽוֹר׃
[‏כח] וְלֹ֣א נְטַשְׁתַּ֔נִי לְנַשֵּׁ֥ק לְבָֿנַ֖י וְלִבְֿנֹתָֿ֑י עַתָּ֖הֿ הִסְכַּ֥לְתָּ עֲשֽׂוֹ׃
[‏כט] יֶשׁ־לְאֵ֣ל יָדִ֔י לַֽעֲשׂ֥וֹתֿ עִמָּכֶֿ֖ם רָ֑ע וֵֽאֿלֹהֵ֨י אֲבִֿיכֶ֜ם אֶ֣מֶשׁ׀ אָמַ֧ר אֵלַ֣י לֵאֿמֹ֗ר הִשָּׁ֧מֶר לְךָֿ֛ מִדַּבֵּ֥ר עִֽם־יַֽעֲקֹ֖בֿ מִטּ֥וֹבֿ עַדֿ־רָֽע׃
[‏ל] וְעַתָּה֙ הָלֹ֣ךְֿ הָלַ֔כְֿתָּ כִּֽי־נִכְֿסֹ֥ףֿ נִכְֿסַ֖פְֿתָּהֿ לְבֵֿ֣יתֿ אָבִֿ֑יךָֿ לָ֥מָּהֿ גָֿנַ֖בְֿתָּ אֶתֿ־אֱלֹהָֽי׃
[‏לא] וַיַּ֥עַן יַֽעֲקֹ֖בֿ וַיֹּ֣אֿמֶר לְלָבָֿ֑ן כִּ֣י יָרֵ֔אֿתִֿי כִּ֣י אָמַ֔רְתִּי פֶּן־תִּגְֿזֹ֥ל אֶתֿ־בְּנוֹתֶֿ֖יךָֿ מֵֽעִמִּֽי׃
[‏לב] עִ֠ם אֲשֶׁ֨ר תִּמְצָ֣א אֶתֿ־אֱלֹהֶיךָ֘ לֹ֣א יִֽחְיֶה֒ נֶ֣גֶֿדֿ אַחֵ֧ינוּ הַֽכֶּר־לְךָֿ֛ מָ֥הֿ עִמָּדִֿ֖י וְקַח־לָ֑ךְֿ וְלֹֽא־יָדַֿ֣ע יַֽעֲקֹ֔בֿ כִּ֥י רָחֵ֖ל גְּנָבָֽֿתַֿם׃
[‏לג] וַיָּבֹ֨א לָבָ֜ן בְּאֹֽהֶל־יַֽעֲקֹ֣בֿ׀ וּבְֿאֹ֣הֶל לֵאָ֗הֿ וּבְֿאֹ֛הֶל שְׁתֵּ֥י הָֽאֲמָהֹ֖תֿ וְלֹ֣א מָצָ֑א וַיֵּצֵא֙ מֵאֹ֣הֶל לֵאָ֔הֿ וַיָּבֹֿ֖א בְּאֹ֥הֶל רָחֵֽל׃
[‏לד] וְרָחֵ֞ל לָֽקְחָ֣הֿ אֶתֿ־הַתְּרָפִ֗ים וַתְּשִׂמֵ֛ם בְּכַֿ֥ר הַגָּמָ֖ל וַתֵּ֣שֶׁבֿ עֲלֵיהֶ֑ם וַיְמַשֵּׁ֥שׁ לָבָֿ֛ן אֶתֿ־כָּל־הָאֹ֖הֶל וְלֹ֥א מָצָֽא׃
[‏לה] וַתֹּ֣אֿמֶר אֶל־אָבִ֗יהָ אַל־יִ֙חַר֙ בְּעֵינֵ֣י אֲדֹֿנִ֔י כִּ֣י ל֤וֹא אוּכַֿל֙ לָק֣וּם מִפָּנֶ֔יךָֿ כִּי־דֶֿ֥רֶךְֿ נָשִׁ֖ים לִ֑י וַיְחַפֵּ֕שׂ וְלֹ֥א מָצָ֖א אֶתֿ־הַתְּרָפִֽֿים׃
[‏לו] וַיִּ֥חַר לְיַֽעֲקֹ֖בֿ וַיָּ֣רֶבֿ בְּלָבָֿ֑ן וַיַּ֤עַן יַֽעֲקֹב֙ וַיֹּ֣אֿמֶר לְלָבָ֔ן מַהֿ־פִּשְׁעִי֙ מַ֣הֿ חַטָּאֿתִ֔י כִּ֥י דָֿלַ֖קְתָּ אַֽחֲרָֽי׃
[‏לז] כִּֽי־מִשַּׁ֣שְׁתָּ אֶתֿ־כָּל־כֵּלַ֗י מַהֿ־מָּצָ֙אֿתָ֙ מִכֹּ֣ל כְּלֵֽי־בֵֿיתֶ֔ךָֿ שִׂ֣ים כֹּ֔הֿ נֶ֥גֶֿדֿ אַחַ֖י וְאַחֶ֑יךָֿ וְיוֹכִֿ֖יחוּ בֵּ֥ין שְׁנֵֽינוּ׃
[‏לח] זֶה֩ עֶשְׂרִ֨ים שָׁנָ֤הֿ אָֽנֹכִֿי֙ עִמָּ֔ךְֿ רְחֵלֶ֥יךָֿ וְעִזֶּ֖יךָֿ לֹ֣א שִׁכֵּ֑לוּ וְאֵילֵ֥י צֹֽאֿנְךָֿ֖ לֹ֥א אָכָֽֿלְתִּי׃
[‏לט] טְרֵפָֿה֙ לֹֽא־הֵבֵֿ֣אֿתִֿי אֵלֶ֔יךָֿ אָֽנֹכִֿ֣י אֲחַטֶּ֔נָּהֿ מִיָּדִֿ֖י תְּבַֿקְשֶׁ֑נָּהֿ גְּנֻֽבְֿתִֿ֣י י֔וֹם וּגְֿנֻֽבְֿתִֿ֖י לָֽיְלָהֿ׃
[‏מ] הָיִ֧יתִֿי בַֿיּ֛וֹם אֲכָֿלַ֥נִי חֹ֖רֶבֿ וְקֶ֣רַח בַּלָּ֑יְלָהֿ וַתִּדַּ֥דֿ שְׁנָתִֿ֖י מֵֽעֵינָֽי׃
[‏מא] זֶהֿ־לִּ֞י עֶשְׂרִ֣ים שָׁנָה֘ בְּבֵֿיתֶֿךָ֒ עֲבַֿדְֿתִּ֜יךָֿ אַרְבַּֽע־עֶשְׂרֵ֤הֿ שָׁנָה֙ בִּשְׁתֵּ֣י בְֿנֹתֶ֔יךָֿ וְשֵׁ֥שׁ שָׁנִ֖ים בְּצֹאֿנֶ֑ךָֿ וַתַּֽחֲלֵ֥ףֿ אֶתֿ־מַשְׂכֻּרְתִּ֖י עֲשֶׂ֥רֶתֿ מֹנִֽים׃
[‏מב] לוּלֵ֡י אֱלֹהֵ֣י אָבִֿי֩ אֱלֹהֵ֨י אַבְֿרָהָ֜ם וּפַֿ֤חַדֿ יִצְחָק֙ הָ֣יָהֿ לִ֔י כִּ֥י עַתָּ֖הֿ רֵיקָ֣ם שִׁלַּחְתָּ֑נִי אֶתֿ־עָנְיִ֞י וְאֶתֿ־יְגִֿ֧יעַ כַּפַּ֛י רָאָ֥הֿ אֱלֹהִ֖ים וַיּ֥וֹכַֿח אָֽמֶשׁ׃
[שביעי] [‏מג] וַיַּ֨עַן לָבָ֜ן וַיֹּ֣אֿמֶר אֶֽל־יַֽעֲקֹ֗בֿ הַבָּנ֨וֹתֿ בְּנֹתַ֜י וְהַבָּנִ֤ים בָּנַי֙ וְהַצֹּ֣אֿן צֹאֿנִ֔י וְכֹֿ֛ל אֲשֶׁר־אַתָּ֥הֿ רֹאֶ֖הֿ לִי־ה֑וּא וְלִבְֿנֹתַ֞י מָֽהֿ־אֶֽעֱשֶׂ֤הֿ לָאֵ֙לֶּה֙ הַיּ֔וֹם א֥וֹ לִבְֿנֵיהֶ֖ן אֲשֶׁ֥ר יָלָֽדֿוּ׃
[‏מד] וְעַתָּ֗הֿ לְכָֿ֛הֿ נִכְֿרְתָֿ֥הֿ בְֿרִ֖יתֿ אֲנִ֣י וָאָ֑תָּהֿ וְהָיָ֥הֿ לְעֵ֖דֿ בֵּינִ֥י וּבֵֿינֶֽךָֿ׃
[‏מה] וַיִּקַּ֥ח יַֽעֲקֹ֖בֿ אָ֑בֶֿן וַיְרִימֶ֖הָ מַצֵּבָֽֿהֿ׃
[‏מו] וַיֹּ֨אֿמֶר יַֽעֲקֹ֤בֿ לְאֶחָיו֙ לִקְט֣וּ אֲבָֿנִ֔ים וַיִּקְח֥וּ אֲבָֿנִ֖ים וַיַּֽעֲשׂוּ־גָֿ֑ל וַיֹּ֥אֿכְֿלוּ שָׁ֖ם עַל־הַגָּֽל׃
[‏מז] וַיִּקְרָא־ל֣וֹ לָבָ֔ן יְגַֿ֖ר שָֽׂהֲדֿוּתָֿ֑א וְיַֽעֲקֹ֔בֿ קָ֥רָא ל֖וֹ גַּלְעֵֽדֿ׃
[‏מח] וַיֹּ֣אֿמֶר לָבָ֔ן הַגַּ֨ל הַזֶּ֥הֿ עֵ֛דֿ בֵּינִ֥י וּבֵֽֿינְךָֿ֖ הַיּ֑וֹם עַל־כֵּ֥ן קָֽרָא־שְׁמ֖וֹ גַּלְעֵֽדֿ׃
[‏מט] וְהַמִּצְפָּה֙ אֲשֶׁ֣ר אָמַ֔ר יִ֥צֶףֿ יְהֹוָ֖ה בֵּינִ֣י וּבֵֿינֶ֑ךָֿ כִּ֥י נִסָּתֵֿ֖ר אִ֥ישׁ מֵֽרֵעֵֽהוּ׃
[‏נ] אִם־תְּעַנֶּ֣הֿ אֶתֿ־בְּנֹתַ֗י וְאִם־תִּקַּ֤ח נָשִׁים֙ עַל־בְּנֹתַ֔י אֵ֥ין אִ֖ישׁ עִמָּ֑נוּ רְאֵ֕הֿ אֱלֹהִ֥ים עֵ֖דֿ בֵּינִ֥י וּבֵֿינֶֽךָֿ׃
[‏נא] וַיֹּ֥אֿמֶר לָבָֿ֖ן לְיַֽעֲקֹ֑בֿ הִנֵּ֣הֿ׀ הַגַּ֣ל הַזֶּ֗הֿ וְהִנֵּה֙ הַמַּצֵּבָ֔הֿ אֲשֶׁ֥ר יָרִ֖יתִֿי בֵּינִ֥י וּבֵֿינֶֽךָֿ׃
[‏נב] עֵ֚דֿ הַגַּ֣ל הַזֶּ֔הֿ וְעֵדָֿ֖הֿ הַמַּצֵּבָֿ֑הֿ אִם־אָ֗נִי לֹא־אֶֽעֱבֹֿ֤ר אֵלֶ֙יךָ֙ אֶתֿ־הַגַּ֣ל הַזֶּ֔הֿ וְאִם־אַ֠תָּהֿ לֹא־תַֽֿעֲבֹ֨ר אֵלַ֜י אֶתֿ־הַגַּ֥ל הַזֶּ֛הֿ וְאֶתֿ־הַמַּצֵּבָֿ֥הֿ הַזֹּ֖אֿתֿ לְרָעָֽהֿ׃
[‏נג] אֱלֹהֵ֨י אַבְֿרָהָ֜ם וֵֽאֿלֹהֵ֤י נָחוֹר֙ יִשְׁפְּט֣וּ בֵֿינֵ֔ינוּ אֱלֹהֵ֖י אֲבִֿיהֶ֑ם וַיִּשָּׁבַֿ֣ע יַֽעֲקֹ֔בֿ בְּפַֿ֖חַדֿ אָבִֿ֥יו יִצְחָֽק׃
[‏נד] וַיִּזְבַּ֨ח יַֽעֲקֹ֥בֿ זֶ֙בַֿח֙ בָּהָ֔ר וַיִּקְרָ֥א לְאֶחָ֖יו לֶֽאֱכָֿל־לָ֑חֶם וַיֹּ֣אֿכְֿלוּ לֶ֔חֶם וַיָּלִ֖ינוּ בָּהָֽר׃

פרק לב
[‏א] וַיַּשְׁכֵּ֨ם לָבָ֜ן בַּבֹּ֗קֶר וַיְנַשֵּׁ֧ק לְבָֿנָ֛יו וְלִבְֿנוֹתָֿ֖יו וַיְבָֿ֣רֶךְֿ אֶתְֿהֶ֑ם וַיֵּ֛לֶךְֿ וַיָּ֥שָׁבֿ לָבָֿ֖ן לִמְקֹמֽוֹ׃
[‏ב] וְיַֽעֲקֹ֖בֿ הָלַ֣ךְֿ לְדַֿרְכּ֑וֹ וַיִּפְֿגְּעוּ־בֿ֖וֹ מַלְאֲכֵֿ֥י אֱלֹהִֽים׃
[‏ג] וַיֹּ֤אֿמֶר יַֽעֲקֹב֙ כַּֽאֲשֶׁ֣ר רָאָ֔ם מַֽחֲנֵ֥הֿ אֱלֹהִ֖ים זֶ֑הֿ וַיִּקְרָ֛א שֵֽׁם־הַמָּק֥וֹם הַה֖וּא מַֽחֲנָֽיִם׃פ
‏{פרשת וישלח}[‏ד] וַיִּשְׁלַ֨ח יַֽעֲקֹ֤בֿ מַלְאָכִֿים֙ לְפָֿנָ֔יו אֶל־עֵשָׂ֖ו אָחִ֑יו אַ֥רְצָהֿ שֵׂעִ֖יר שְׂדֵֿ֥הֿ אֱדֽֿוֹם׃
[‏ה] וַיְצַ֤ו אֹתָֿם֙ לֵאֿמֹ֔ר כֹּ֣הֿ תֹֽֿאֿמְר֔וּן לַֽאֿדֹֿנִ֖י לְעֵשָׂ֑ו כֹּ֤הֿ אָמַר֙ עַבְֿדְּךָֿ֣ יַֽעֲקֹ֔בֿ עִם־לָבָֿ֣ן גַּ֔רְתִּי וָֽאֵחַ֖ר עַדֿ־עָֽתָּהֿ׃
[‏ו] וַֽיְהִי־לִי֙ שׁ֣וֹר וַֽחֲמ֔וֹר צֹ֖אֿן וְעֶ֣בֶֿדֿ וְשִׁפְֿחָ֑הֿ וָֽאֶשְׁלְחָה֙ לְהַגִּ֣ידֿ לַֽאֿדֹֿנִ֔י לִמְצֹא־חֵ֖ן בְּעֵינֶֽיךָֿ׃
[‏ז] וַיָּשֻׁ֙בֿוּ֙ הַמַּלְאָכִ֔ים אֶֽל־יַֽעֲקֹ֖בֿ לֵאֿמֹ֑ר בָּ֤אֿנוּ אֶל־אָחִ֙יךָ֙ אֶל־עֵשָׂ֔ו וְגַֿם֙ הֹלֵ֣ךְֿ לִקְרָֽאֿתְֿךָ֔ וְאַרְבַּֽע־מֵא֥וֹתֿ אִ֖ישׁ עִמּֽוֹ׃
[‏ח] וַיִּירָ֧א יַֽעֲקֹ֛בֿ מְאֹ֖דֿ וַיֵּ֣צֶר ל֑וֹ וַיַּ֜חַץ אֶתֿ־הָעָ֣ם אֲשֶׁר־אִתּ֗וֹ וְאֶתֿ־הַצֹּ֧אֿן וְאֶתֿ־הַבָּקָ֛ר וְהַגְּמַלִּ֖ים לִשְׁנֵ֥י מַֽחֲנֽוֹתֿ׃
[‏ט] וַיֹּ֕אֿמֶר אִם־יָבֿ֥וֹא עֵשָׂ֛ו אֶל־הַֽמַּֽחֲנֶ֥הֿ הָֽאַחַ֖תֿ וְהִכָּ֑הוּ וְהָיָ֛הֿ הַמַּֽחֲנֶ֥הֿ הַנִּשְׁאָ֖ר לִפְֿלֵיטָֽהֿ׃
[‏י] וַיֹּאֿמֶר֘ יַֽעֲקֹב֒ אֱלֹהֵי֙ אָבִֿ֣י אַבְֿרָהָ֔ם וֵֽאֿלֹהֵ֖י אָבִֿ֣י יִצְחָ֑ק יְהֹוָ֞ה הָֽאֹמֵ֣ר אֵלַ֗י שׁ֧וּבֿ לְאַרְצְךָֿ֛ וּלְמֽוֹלַדְֿתְּךָֿ֖ וְאֵיטִ֥יבָֿהֿ עִמָּֽךְֿ׃
[‏יא] קָטֹ֜נְתִּי מִכֹּ֤ל הַֽחֲסָדִֿים֙ וּמִכָּל־הָ֣אֱמֶ֔תֿ אֲשֶׁ֥ר עָשִׂ֖יתָֿ אֶתֿ־עַבְֿדֶּ֑ךָֿ כִּ֣י בְֿמַקְלִ֗י עָבַ֙רְתִּי֙ אֶתֿ־הַיַּרְדֵּ֣ן הַזֶּ֔הֿ וְעַתָּ֥הֿ הָיִ֖יתִֿי לִשְׁנֵ֥י מַֽחֲנֽוֹתֿ׃
[‏יב] הַצִּילֵ֥נִי נָ֛א מִיַּ֥דֿ אָחִ֖י מִיַּ֣דֿ עֵשָׂ֑ו כִּֽי־יָרֵ֤א אָֽנֹכִֿי֙ אֹת֔וֹ פֶּן־יָבֿ֣וֹא וְהִכַּ֔נִי אֵ֖ם עַל־בָּנִֽים׃
[שני] [‏יג] וְאַתָּ֣הֿ אָמַ֔רְתָּ הֵיטֵ֥בֿ אֵיטִ֖יבֿ עִמָּ֑ךְֿ וְשַׂמְתִּ֤י אֶֽתֿ־זַרְעֲךָ֙ כְּח֣וֹל הַיָּ֔ם אֲשֶׁ֥ר לֹֽא־יִסָּפֵֿ֖ר מֵרֹֽבֿ׃
[‏יד] וַיָּ֥לֶן שָׁ֖ם בַּלַּ֣יְלָהֿ הַה֑וּא וַיִּקַּ֞ח מִן־הַבָּ֧א בְֿיָדֿ֛וֹ מִנְחָ֖הֿ לְעֵשָׂ֥ו אָחִֽיו׃
[‏טו] עִזִּ֣ים מָאֿתַ֔יִם וּתְֿיָשִׁ֖ים עֶשְׂרִ֑ים רְחֵלִ֥ים מָאֿתַֿ֖יִם וְאֵילִ֥ים עֶשְׂרִֽים׃
[‏טז] גְּמַלִּ֧ים מֵֽינִיק֛וֹתֿ וּבְֿנֵיהֶ֖ם שְׁלֹשִׁ֑ים פָּר֤וֹתֿ אַרְבָּעִים֙ וּפָֿרִ֣ים עֲשָׂרָ֔הֿ אֲתֹֿנֹ֣תֿ עֶשְׂרִ֔ים וַֽעֲיָרִ֖ם עֲשָׂרָֽהֿ׃
[‏יז] וַיִּתֵּן֙ בְּיַדֿ־עֲבָֿדָ֔יו עֵ֥דֶֿר עֵ֖דֶֿר לְבַֿדּ֑וֹ וַ֤יֹּאֿמֶר אֶל־עֲבָֿדָֿיו֙ עִבְֿר֣וּ לְפָֿנַ֔י וְרֶ֣וַח תָּשִׂ֔ימוּ בֵּ֥ין עֵ֖דֶֿר וּבֵֿ֥ין עֵֽדֶֿר׃
[‏יח] וַיְצַ֥ו אֶתֿ־הָֽרִאֿשׁ֖וֹן לֵאֿמֹ֑ר כִּ֣י יִֽפְֿגָֿשְׁךָ֞ עֵשָׂ֣ו אָחִ֗י וּשְׁאֵֽלְךָ֙ לֵאֿמֹ֔ר לְמִי־אַ֙תָּה֙ וְאָ֣נָהֿ תֵֿלֵ֔ךְֿ וּלְמִ֖י אֵ֥לֶּהֿ לְפָֿנֶֽיךָֿ׃
[‏יט] וְאָֽמַרְתָּ֙ לְעַבְֿדְּךָֿ֣ לְיַֽעֲקֹ֔בֿ מִנְחָ֥הֿ הִוא֙ שְׁלוּחָ֔הֿ לַֽאֿדֹֿנִ֖י לְעֵשָׂ֑ו וְהִנֵּ֥הֿ גַֿם־ה֖וּא אַֽחֲרֵֽינוּ׃
[‏כ] וַיְצַ֞ו גַּ֣ם אֶתֿ־הַשֵּׁנִ֗י גַּ֚ם אֶתֿ־הַשְּׁלִישִׁ֔י גַּ֚ם אֶתֿ־כָּל־הַהֹ֣לְכִ֔ים אַֽחֲרֵ֥י הָֽעֲדָֿרִ֖ים לֵאֿמֹ֑ר כַּדָּבָֿ֤ר הַזֶּה֙ תְּדַֿבְּר֣וּן אֶל־עֵשָׂ֔ו בְּמֹצַֽאֲכֶֿ֖ם אֹתֽֿוֹ׃
[‏כא] וַֽאֲמַרְתֶּ֕ם גַּ֗ם הִנֵּ֛הֿ עַבְֿדְּךָֿ֥ יַֽעֲקֹ֖בֿ אַֽחֲרֵ֑ינוּ כִּֽי־אָמַ֞ר אֲכַֿפְּרָ֣הֿ פָֿנָ֗יו בַּמִּנְחָה֙ הַֽהֹלֶ֣כֶֿתֿ לְפָֿנָ֔י וְאַֽחֲרֵי־כֵֿן֙ אֶרְאֶ֣הֿ פָֿנָ֔יו אוּלַ֖י יִשָּׂ֥א פָֿנָֽי׃
[‏כב] וַתַּֽעֲבֹֿ֥ר הַמִּנְחָ֖הֿ עַל־פָּנָ֑יו וְה֛וּא לָ֥ן בַּלַּֽיְלָהֿ־הַה֖וּא בַּֽמַּֽחֲנֶֽהֿ׃
[‏כג] וַיָּ֣קָם׀ בַּלַּ֣יְלָהֿ ה֗וּא וַיִּקַּ֞ח אֶתֿ־שְׁתֵּ֤י נָשָׁיו֙ וְאֶתֿ־שְׁתֵּ֣י שִׁפְֿחֹתָ֔יו וְאֶתֿ־אַחַ֥דֿ עָשָׂ֖ר יְלָדָֿ֑יו וַֽיַּֽעֲבֹ֔ר אֵ֖תֿ מַֽעֲבַֿ֥ר יַבֹּֽק׃
[‏כד] וַיִּ֨קָּחֵ֔ם וַיַּֽעֲבִֿרֵ֖ם אֶתֿ־הַנָּ֑חַל וַֽיַּֽעֲבֵֿ֖ר אֶתֿ־אֲשֶׁר־לֽוֹ׃
[‏כה] וַיִּוָּתֵֿ֥ר יַֽעֲקֹ֖בֿ לְבַֿדּ֑וֹ וַיֵּֽאָבֵֿ֥ק אִישׁ֙ עִמּ֔וֹ עַ֖דֿ עֲל֥וֹתֿ הַשָּֽׁחַר׃
[‏כו] וַיַּ֗רְא כִּ֣י לֹ֤א יָכֹֿל֙ ל֔וֹ וַיִּגַּ֖ע בְּכַֿףֿ־יְרֵכֿ֑וֹ וַתֵּ֙קַע֙ כַּףֿ־יֶ֣רֶךְֿ יַֽעֲקֹ֔בֿ בְּהֵאָֽבְֿק֖וֹ עִמּֽוֹ׃
[‏כז] וַיֹּ֣אֿמֶר שַׁלְּחֵ֔נִי כִּ֥י עָלָ֖הֿ הַשָּׁ֑חַר וַיֹּ֙אֿמֶר֙ לֹ֣א אֲשַׁלֵּֽחֲךָ֔ כִּ֖י אִם־בֵּֽרַכְֿתָּֽנִי׃
[‏כח] וַיֹּ֥אֿמֶר אֵלָ֖יו מַהֿ־שְּׁמֶ֑ךָֿ וַיֹּ֖אֿמֶר יַֽעֲקֹֽבֿ׃
[‏כט] וַיֹּ֗אֿמֶר לֹ֤א יַֽעֲקֹב֙ יֵֽאָמֵ֥ר עוֹד֙ שִׁמְךָ֔ כִּ֖י אִם־יִשְׂרָאֵ֑ל כִּֽי־שָׂרִ֧יתָֿ עִם־אֱלֹהִ֛ים וְעִם־אֲנָשִׁ֖ים וַתּוּכָֽֿל׃
[שלישי] [‏ל] וַיִּשְׁאַ֣ל יַֽעֲקֹ֗בֿ וַיֹּ֙אֿמֶר֙ הַגִּֽידָֿהֿ־נָּ֣א שְׁמֶ֔ךָֿ וַיֹּ֕אֿמֶר לָ֥מָּהֿ זֶּ֖הֿ תִּשְׁאַ֣ל לִשְׁמִ֑י וַיְבָֿ֥רֶךְֿ אֹתֿ֖וֹ שָֽׁם׃
[‏לא] וַיִּקְרָ֧א יַֽעֲקֹ֛בֿ שֵׁ֥ם הַמָּק֖וֹם פְּנִיאֵ֑ל כִּֽי־רָאִ֤יתִֿי אֱלֹהִים֙ פָּנִ֣ים אֶל־פָּנִ֔ים וַתִּנָּצֵ֖ל נַפְֿשִֽׁי׃
[‏לב] וַיִּזְרַח־ל֣וֹ הַשֶּׁ֔מֶשׁ כַּֽאֲשֶׁ֥ר עָבַֿ֖ר אֶתֿ־פְּנוּאֵ֑ל וְה֥וּא צֹלֵ֖עַ עַל־יְרֵכֽֿוֹ׃
[‏לג] עַל־כֵּ֡ן לֹא־יֹֽאֿכְֿל֨וּ בְֿנֵֽי־יִשְׂרָאֵ֜ל אֶתֿ־גִּ֣ידֿ הַנָּשֶׁ֗הֿ אֲשֶׁר֙ עַל־כַּ֣ףֿ הַיָּרֵ֔ךְֿ עַ֖דֿ הַיּ֣וֹם הַזֶּ֑הֿ כִּ֤י נָגַֿע֙ בְּכַֿףֿ־יֶ֣רֶךְֿ יַֽעֲקֹ֔בֿ בְּגִֿ֖ידֿ הַנָּשֶֽׁהֿ׃

פרק לג
[‏א] וַיִּשָּׂ֨א יַֽעֲקֹ֜בֿ עֵינָ֗יו וַיַּרְא֙ וְהִנֵּ֣הֿ עֵשָׂ֣ו בָּ֔א וְעִמּ֕וֹ אַרְבַּ֥ע מֵא֖וֹתֿ אִ֑ישׁ וַיַּ֣חַץ אֶתֿ־הַיְלָדִ֗ים עַל־לֵאָה֙ וְעַל־רָחֵ֔ל וְעַ֖ל שְׁתֵּ֥י הַשְּׁפָֿחֽוֹתֿ׃
[‏ב] וַיָּ֧שֶׂם אֶתֿ־הַשְּׁפָֿח֛וֹתֿ וְאֶתֿ־יַלְדֵֿיהֶ֖ן רִֽאֿשֹׁנָ֑הֿ וְאֶתֿ־לֵאָ֤הֿ וִֽילָדֶ֙יהָ֙ אַֽחֲרֹנִ֔ים וְאֶתֿ־רָחֵ֥ל וְאֶתֿ־יוֹסֵ֖ףֿ אַֽחֲרֹנִֽים׃
[‏ג] וְה֖וּא עָבַֿ֣ר לִפְֿנֵיהֶ֑ם וַיִּשְׁתַּ֤חוּ אַ֙רְצָה֙ שֶׁ֣בַֿע פְּעָמִ֔ים עַדֿ־גִּשְׁתּ֖וֹ עַדֿ־אָחִֽיו׃
[‏ד] וַיָּ֨רָץ עֵשָׂ֤ו לִקְרָאֿתֿוֹ֙ וַֽיְחַבְּקֵ֔הוּ וַיִּפֹּ֥ל עַל־צואר֖ו וַׄיִּׄשָּׁׄקֵ֑ׄהׄוּׄ וַיִּבְֿכּֽוּ׃
[‏ה] וַיִּשָּׂ֣א אֶתֿ־עֵינָ֗יו וַיַּ֤רְא אֶתֿ־הַנָּשִׁים֙ וְאֶתֿ־הַיְלָדִ֔ים וַיֹּ֖אֿמֶר מִי־אֵ֣לֶּהֿ לָּ֑ךְֿ וַיֹּאֿמַ֕ר הַיְלָדִ֕ים אֲשֶׁר־חָנַ֥ן אֱלֹהִ֖ים אֶתֿ־עַבְֿדֶּֽךָֿ׃
[רביעי] [‏ו] וַתִּגַּ֧שְׁןָ הַשְּׁפָֿח֛וֹתֿ הֵ֥נָּהֿ וְיַלְדֵֿיהֶ֖ן וַתִּֽשְׁתַּֽחֲוֶֽיןָ׃
[‏ז] וַתִּגַּ֧שׁ גַּם־לֵאָ֛הֿ וִֽילָדֶֿ֖יהָ וַיִּֽשְׁתַּֽחֲו֑וּ וְאַחַ֗ר נִגַּ֥שׁ יוֹסֵ֛ףֿ וְרָחֵ֖ל וַיִּֽשְׁתַּֽחֲוֽוּ׃
[‏ח] וַיֹּ֕אֿמֶר מִ֥י לְךָֿ֛ כָּל־הַמַּֽחֲנֶ֥הֿ הַזֶּ֖הֿ אֲשֶׁ֣ר פָּגָֿ֑שְׁתִּי וַיֹּ֕אֿמֶר לִמְצֹא־חֵ֖ן בְּעֵינֵ֥י אֲדֹֿנִֽי׃
[‏ט] וַיֹּ֥אֿמֶר עֵשָׂ֖ו יֶשׁ־לִ֣י רָ֑בֿ אָחִ֕י יְהִ֥י לְךָֿ֖ אֲשֶׁר־לָֽךְֿ׃
[‏י] וַיֹּ֣אֿמֶר יַֽעֲקֹ֗בֿ אַל־נָא֙ אִם־נָ֨א מָצָ֤אֿתִֿי חֵן֙ בְּעֵינֶ֔יךָֿ וְלָֽקַחְתָּ֥ מִנְחָתִֿ֖י מִיָּדִֿ֑י כִּ֣י עַל־כֵּ֞ן רָאִ֣יתִֿי פָֿנֶ֗יךָֿ כִּרְאֹ֛תֿ פְּנֵ֥י אֱלֹהִ֖ים וַתִּרְצֵֽנִי׃
[‏יא] קַח־נָ֤א אֶתֿ־בִּרְכָֿתִֿי֙ אֲשֶׁ֣ר הֻבָֿ֣אֿתֿ לָ֔ךְֿ כִּֽי־חַנַּ֥נִי אֱלֹהִ֖ים וְכִֿ֣י יֶשׁ־לִי־כֹֿ֑ל וַיִּֽפְֿצַר־בּ֖וֹ וַיִּקָּֽח׃
[‏יב] וַיֹּ֖אֿמֶר נִסְעָ֣הֿ וְנֵלֵ֑כָֿהֿ וְאֵֽלְכָֿ֖הֿ לְנֶגְֿדֶּֽךָֿ׃
[‏יג] וַיֹּ֣אֿמֶר אֵלָ֗יו אֲדֹֿנִ֤י יֹדֵ֙עַ֙ כִּֽי־הַיְלָדִֿ֣ים רַכִּ֔ים וְהַצֹּ֥אֿן וְהַבָּקָ֖ר עָל֣וֹתֿ עָלָ֑י וּדְֿפָֿקוּם֙ י֣וֹם אֶחָ֔דֿ וָמֵ֖תֿוּ כָּל־הַצֹּֽאֿן׃
[‏יד] יַֽעֲבָֿר־נָ֥א אֲדֹֿנִ֖י לִפְֿנֵ֣י עַבְֿדּ֑וֹ וַֽאֲנִ֞י אֶתְֿנָֽהֲלָ֣הֿ לְאִטִּ֗י לְרֶ֨גֶֿל הַמְּלָאֿכָֿ֤הֿ אֲשֶׁר־לְפָֿנַי֙ וּלְרֶ֣גֶֿל הַיְלָדִ֔ים עַ֛דֿ אֲשֶׁר־אָבֹֿ֥א אֶל־אֲדֹֿנִ֖י שֵׂעִֽירָהֿ׃
[‏טו] וַיֹּ֣אֿמֶר עֵשָׂ֔ו אַצִּֽיגָֿהֿ־נָּ֣א עִמְּךָ֔ מִן־הָעָ֖ם אֲשֶׁ֣ר אִתִּ֑י וַיֹּ֙אֿמֶר֙ לָ֣מָּהֿ זֶּ֔הֿ אֶמְצָא־חֵ֖ן בְּעֵינֵ֥י אֲדֹֿנִֽי׃
[‏טז] וַיָּשָׁב֩ בַּיּ֨וֹם הַה֥וּא עֵשָׂ֛ו לְדַֿרְכּ֖וֹ שֵׂעִֽירָהֿ׃
[‏יז] וְיַֽעֲקֹב֙ נָסַ֣ע סֻכֹּ֔תָֿהֿ וַיִּ֥בֶֿן ל֖וֹ בָּ֑יִתֿ וּלְמִקְנֵ֙הוּ֙ עָשָׂ֣הֿ סֻכֹּ֔תֿ עַל־כֵּ֛ן קָרָ֥א שֵֽׁם־הַמָּק֖וֹם סֻכּֽוֹתֿ׃ס
[‏יח] וַיָּבֹֿא֩ יַֽעֲקֹ֨בֿ שָׁלֵ֜ם עִ֣יר שְׁכֶ֗ם אֲשֶׁר֙ בְּאֶ֣רֶץ כְּנַ֔עַן בְּבֹֿא֖וֹ מִפַּדַּ֣ן אֲרָ֑ם וַיִּ֖חַן אֶתֿ־פְּנֵ֥י הָעִֽיר׃
[‏יט] וַיִּ֜קֶן אֶתֿ־חֶלְקַ֣תֿ הַשָּׂדֶ֗הֿ אֲשֶׁ֤ר נָֽטָהֿ־שָׁם֙ אָֽהֳל֔וֹ מִיַּ֥דֿ בְּנֵֽי־חֲמ֖וֹר אֲבִֿ֣י שְׁכֶֿ֑ם בְּמֵאָ֖הֿ קְשִׂיטָֽהֿ׃
[‏כ] וַיַּצֶּבֿ־שָׁ֖ם מִזְבֵּ֑חַ וַיִּ֨קְרָא־ל֔וֹ אֵ֖ל אֱלֹהֵ֥י יִשְׂרָאֵֽל׃ס

פרק לד
[חמישי] [‏א] וַתֵּצֵ֤א דִֿינָה֙ בַּתֿ־לֵאָ֔הֿ אֲשֶׁ֥ר יָֽלְדָֿ֖הֿ לְיַֽעֲקֹ֑בֿ לִרְא֖וֹתֿ בִּבְֿנ֥וֹתֿ הָאָֽרֶץ׃
[‏ב] וַיַּ֨רְא אֹתָ֜הּ שְׁכֶֿ֧ם בֶּן־חֲמ֛וֹר הַֽחִוִּ֖י נְשִׂ֣יא הָאָ֑רֶץ וַיִּקַּ֥ח אֹתָֿ֛הּ וַיִּשְׁכַּ֥בֿ אֹתָֿ֖הּ וַיְעַנֶּֽהָ׃
[‏ג] וַתִּדְֿבַּ֣ק נַפְֿשׁ֔וֹ בְּדִֿינָ֖הֿ בַּֽתֿ־יַֽעֲקֹ֑בֿ ‍ֽוַיֶּֽאֱהַב֙ אֶתֿ //כתיב// הנער֔//קרי׳// הַנֲַּעָר֔הֿ וַיְדַֿבֵּ֖ר עַל־לֵ֥בֿ // כתיב//הנער// קרי׳// הַנַּעֲרָֽהֿ׃
[‏ד] וַיֹּ֣אֿמֶר שְׁכֶ֔ם אֶל־חֲמ֥וֹר אָבִֿ֖יו לֵאֿמֹ֑ר קַח־לִ֛י אֶתֿ־הַיַּלְדָּ֥הֿ הַזֹּ֖אֿתֿ לְאִשָּֽׁהֿ׃
[‏ה] וְיַֽעֲקֹ֣בֿ שָׁמַ֗ע כִּ֤י טִמֵּא֙ אֶתֿ־דִּינָ֣הֿ בִֿתּ֔וֹ וּבָֿנָ֛יו הָי֥וּ אֶתֿ־מִקְנֵ֖הוּ בַּשָּׂדֶֿ֑הֿ וְהֶֽחֱרִ֥שׁ יַֽעֲקֹ֖בֿ עַדֿ־בֹּאָֽם׃
[‏ו] וַיֵּצֵ֛א חֲמ֥וֹר אֲבִֽֿי־שְׁכֶֿ֖ם אֶֽל־יַֽעֲקֹ֑בֿ לְדַֿבֵּ֖ר אִתּֽוֹ׃
[‏ז] וּבְֿנֵ֣י יַֽעֲקֹ֗בֿ בָּ֤אוּ מִן־הַשָּׂדֶֿה֙ כְּשָׁמְעָ֔ם וַיִּֽתְֿעַצְּבֿוּ֙ הָֽאֲנָשִׁ֔ים וַיִּ֥חַר לָהֶ֖ם מְאֹ֑דֿ כִּ֣י נְבָֿלָ֞הֿ עָשָׂ֣הֿ בְֿיִשְׂרָאֵ֗ל לִשְׁכַּב֙ אֶתֿ־בַּֽתֿ־יַֽעֲקֹ֔בֿ וְכֵֿ֖ן לֹ֥א יֵֽעָשֶֽׂהֿ׃
[‏ח] וַיְדַֿבֵּ֥ר חֲמ֖וֹר אִתָּ֣ם לֵאֿמֹ֑ר שְׁכֶֿ֣ם בְּנִ֗י חָֽשְׁקָ֤הֿ נַפְֿשׁוֹ֙ בְּבִֿתְּכֶ֔ם תְּנ֨וּ נָ֥א אֹתָֿ֛הּ ל֖וֹ לְאִשָּֽׁהֿ׃
[‏ט] וְהִֽתְֿחַתְּנ֖וּ אֹתָֿ֑נוּ בְּנֹֽתֵֿיכֶֿם֙ תִּתְּנוּ־לָ֔נוּ וְאֶתֿ־בְּנֹתֵֿ֖ינוּ תִּקְח֥וּ לָכֶֽֿם׃
[‏י] וְאִתָּ֖נוּ תֵּשֵׁ֑בֿוּ וְהָאָ֙רֶץ֙ תִּֽהְיֶ֣הֿ לִפְֿנֵיכֶ֔ם שְׁבֿוּ֙ וּסְחָר֔וּהָ וְהֵאָֽחֲז֖וּ בָּֽהּ׃
[‏יא] וַיֹּ֤אֿמֶר שְׁכֶֿם֙ אֶל־אָבִֿ֣יהָ וְאֶל־אַחֶ֔יהָ אֶמְצָא־חֵ֖ן בְּעֵֽינֵיכֶֿ֑ם וַֽאֲשֶׁ֥ר תֹּֽאֿמְר֛וּ אֵלַ֖י אֶתֵּֽן׃
[‏יב] הַרְבּ֨וּ עָלַ֤י מְאֹד֙ מֹ֣הַר וּמַתָּ֔ן וְאֶ֨תְּנָ֔הֿ כַּֽאֲשֶׁ֥ר תֹּֽאֿמְר֖וּ אֵלָ֑י וּתְֿנוּ־לִ֥י אֶתֿ־הנער֖ לְאִשָּֽׁהֿ׃
[‏יג] וַיַּֽעֲנ֨וּ בְֿנֵי־יַֽעֲקֹ֜בֿ אֶתֿ־שְׁכֶ֨ם וְאֶתֿ־חֲמ֥וֹר אָבִֿ֛יו בְּמִרְמָ֖הֿ וַיְדַֿבֵּ֑רוּ אֲשֶׁ֣ר טִמֵּ֔א אֵ֖תֿ דִּינָ֥הֿ אֲחֹתָֽֿם׃
[‏יד] וַיֹּֽאֿמְר֣וּ‌ אֲלֵיהֶ֗ם לֹ֤א נוּכַֿל֙ לַֽעֲשׂוֹת֙ הַדָּבָֿ֣ר הַזֶּ֔הֿ לָתֵֿת֙ אֶתֿ־אֲחֹתֵ֔נוּ לְאִ֖ישׁ אֲשֶׁר־ל֣וֹ עָרְלָ֑הֿ כִּֽי־חֶרְפָּ֥הֿ הִ֖וא לָֽנוּ׃
[‏טו] אַךְֿ־בְּזֹ֖אֿתֿ נֵא֣וֹתֿ לָכֶֿ֑ם אּ֚ם תִּֽהְי֣וּ כָֿמֹ֔נוּ לְהִמֹּ֥ל לָכֶֿ֖ם כָּל־זָכָֽֿר׃
[‏טז] וְנָתַֿ֤נּוּ אֶתֿ־בְּנֹתֵ֙ינוּ֙ לָכֶ֔ם וְאֶתֿ־בְּנֹֽתֵֿיכֶֿ֖ם נִֽקַּח־לָ֑נוּ וְיָשַׁ֣בְֿנוּ אִתְּכֶ֔ם וְהָיִ֖ינוּ לְעַ֥ם אֶחָֽדֿ׃
[‏יז] וְאִם־ל֧אֺ תִֿשְׁמְע֛וּ אֵלֵ֖ינוּ לְהִמּ֑וֹל וְלָקַ֥חְנוּ אֶתֿ־בִּתֵּ֖נוּ וְהָלָֽכְֿנוּ׃
[‏יח] וַיִּֽיטְבֿ֥וּ דִֿבְֿרֵיהֶ֖ם בְּעֵינֵ֣י חֲמ֑וֹר וּבְֿעֵינֵ֖י שְׁכֶֿ֥ם בֶּן־חֲמֽוֹר׃
[‏יט] וְלֹֽא־אֵחַ֤ר הַנַּ֙עַר֙ לַֽעֲשׂ֣וֹתֿ הַדָּבָ֔ר כִּ֥י חָפֵֿ֖ץ בְּבַֽֿתֿ־יַֽעֲקֹ֑בֿ וְה֣וּא נִכְֿבָּ֔דֿ מִכֹּ֖ל בֵּ֥יתֿ אָבִֽֿיו׃
[‏כ] וַיָּבֹֿ֥א חֲמ֛וֹר וּשְׁכֶֿ֥ם בְּנ֖וֹ אֶל־שַׁ֣עַר עִירָ֑ם וַֽיְדַֿבְּר֛וּ אֶל־אַנְשֵׁ֥י עִירָ֖ם לֵאֿמֹֽר׃
[‏כא] הָֽאֲנָשִׁ֨ים הָאֵ֜לֶּהֿ ‍ֽשְׁלֵמִ֧ים הֵ֣ם אִתָּ֗נוּ וְיֵֽשְׁבֿ֤וּ בָֿאָ֙רֶץ֙ וְיִסְחֲר֣וּ אֹתָ֔הּ וְהָאָ֛רֶץ הִנֵּ֥הֿ רַֽחֲבַֿתֿ־יָדַֿ֖יִם לִפְֿנֵיהֶ֑ם אֶתֿ־בְּנֹתָֿם֙ נִֽקַּח־לָ֣נוּ לְנָשִׁ֔ים וְאֶתֿ־בְּנֹתֵֿ֖ינוּ נִתֵּ֥ן לָהֶֽם׃
[‏כב] אַךְֿ־בְּ֠זֹאֿתֿ יֵאֹ֨תֿוּ לָ֤נוּ הָֽאֲנָשִׁים֙ לָשֶׁ֣בֶֿתֿ אִתָּ֔נוּ לִֽהְי֖וֹתֿ לְעַ֣ם אֶחָ֑דֿ בְּהִמּ֥וֹל לָ֙נוּ֙ כָּל־זָכָ֔ר כַּֽאֲשֶׁ֖ר הֵ֥ם נִמֹּלִֽים׃
[‏כג] מִקְנֵהֶ֤ם וְקִנְיָנָם֙ וְכָֿל־בְּהֶמְתָּ֔ם הֲל֥וֹא לָ֖נוּ הֵ֑ם אַ֚ךְֿ נֵא֣וֹתָֿהֿ לָהֶ֔ם וְיֵֽשְׁבֿ֖וּ אִתָּֽנוּ׃
[‏כד] וַיִּשְׁמְע֤וּ אֶל־חֲמוֹר֙ וְאֶל־שְׁכֶֿ֣ם בְּנ֔וֹ כָּל־יֹֽצְאֵ֖י שַׁ֣עַר עִיר֑וֹ וַיִּמֹּ֙לוּ֙ כָּל־זָכָ֔ר כָּל־יֹֽצְאֵ֖י שַׁ֥עַר עִירֽוֹ׃
[‏כה] וַיְהִי֩ בַֿיּ֨וֹם הַשְּׁלִישִׁ֜י בִּֽהְיוֹתָֿ֣ם כֹּֽאֲבִ֗ים וַיִּקְח֣וּ שְׁנֵֽי־בְֿנֵי־יַֽ֠עֲקֹבֿ שִׁמְע֨וֹן וְלֵוִ֜י אֲחֵ֤י דִֿינָה֙ אִ֣ישׁ חַרְבּ֔וֹ וַיָּבֹֿ֥אוּ עַל־הָעִ֖יר בֶּ֑טַח וַיַּֽהַרְגֿ֖וּ כָּל־זָכָֽֿר׃
[‏כו] וְאֶתֿ־חֲמוֹר֙ וְאֶתֿ־שְׁכֶֿ֣ם בְּנ֔וֹ הָֽרְגֿ֖וּ לְפִֿי־חָ֑רֶבֿ וַיִּקְח֧וּ אֶתֿ־דִּינָ֛הֿ מִבֵּ֥יתֿ שְׁכֶֿ֖ם וַיֵּצֵֽאוּ׃
[‏כז] בְּנֵ֣י יַֽעֲקֹ֗בֿ בָּ֚אוּ עַל־הַ֣חֲלָלִ֔ים וַיָּבֹֿ֖זּוּ הָעִ֑יר אֲשֶׁ֥ר טִמְּא֖וּ אֲחוֹתָֽֿם׃
[‏כח] אֶתֿ־צֹאֿנָ֥ם וְאֶתֿ־בְּקָרָ֖ם וְאֶתֿ־חֲמֹֽרֵיהֶ֑ם וְאֵ֧תֿ אֲשֶׁר־בָּעִ֛יר וְאֶתֿ־אֲשֶׁ֥ר בַּשָּׂדֶֿ֖הֿ לָקָֽחוּ׃
[‏כט] וְאֶתֿ־כָּל־חֵילָ֤ם וְאֶתֿ־כָּל־טַפָּם֙ וְאֶתֿ־נְשֵׁיהֶ֔ם שָׁבֿ֖וּ וַיָּבֹֿ֑זּוּ וְאֵ֖תֿ כָּל־אֲשֶׁ֥ר בַּבָּֽיִתֿ׃
[‏ל] וַיֹּ֨אֿמֶר יַֽעֲקֹ֜בֿ אֶל־שִׁמְע֣וֹן וְאֶל־לֵוִי֘ עֲכַֿרְתֶּ֣ם אֹתִֿי֒ לְהַבְֿאִישֵׁ֙נִי֙ בְּיֹשֵׁ֣בֿ הָאָ֔רֶץ בַּֽכְּנַֽעֲנִ֖י וּבַֿפְּרִזִּ֑י וַֽאֲנִי֙ מְתֵֿ֣י מִסְפָּ֔ר וְנֶֽאֶסְפֿ֤וּ עָלַי֙ וְהִכּ֔וּנִי וְנִשְׁמַדְֿתִּ֖י אֲנִ֥י וּבֵֿיתִֽֿי׃
[‏לא] וַיֹּֽאֿמְר֑וּ ‍ֽהַכְֿזוֹנָ֕הֿ יַֽעֲשֶׂ֖הֿ אֶתֿ־אֲח֔וֹתֵֽֿנוּ׃פ

פרק לה
[‏א] וַיֹּ֤אֿמֶר אֱלֹהִים֙ אֶֽל־יַֽעֲקֹ֔בֿ ק֛וּם עֲלֵ֥הֿ בֵֽֿיתֿ־אֵ֖ל וְשֶׁבֿ־שָׁ֑ם וַֽעֲשֵׂהֿ־שָׁ֣ם מִזְבֵּ֔חַ לָאֵל֙ הַנִּרְאֶ֣הֿ אֵלֶ֔יךָֿ בְּבָ֨רְחֲךָ֔ מִפְּנֵ֖י עֵשָׂ֥ו אָחִֽיךָֿ׃
[‏ב] וַיֹּ֤אֿמֶר יַֽעֲקֹב֙ אֶל־בֵּית֔וֹ וְאֶ֖ל כָּל־אֲשֶׁ֣ר עִמּ֑וֹ הָסִ֜רוּ אֶתֿ־אֱלֹהֵ֤י הַנֵּכָֿר֙ אֲשֶׁ֣ר בְּתֹֽֿכְֿכֶ֔ם וְהִֽטַּֽהֲר֔וּ וְהַֽחֲלִ֖יפֿוּ שִׂמְלֹֽתֵֿיכֶֽֿם׃
[‏ג] וְנָק֥וּמָהֿ וְנַֽעֲלֶ֖הֿ בֵּֽיתֿ־אֵ֑ל וְאֶֽעֱשֶׂהֿ־שָּׁ֣ם מִזְבֵּ֗חַ לָאֵ֞ל הָֽעֹנֶ֤הֿ אֹתִֿי֙ בְּי֣וֹם צָֽרָתִ֔י וַֽיְהִי֙ עִמָּדִ֔י בַּדֶּ֖רֶךְֿ אֲשֶׁ֥ר הָלָֽכְֿתִּי׃
[‏ד] וַיִּתְּנ֣וּ אֶֽל־יַֽעֲקֹ֗בֿ אֵ֣תֿ כָּל־אֱלֹהֵ֤י הַנֵּכָֿר֙ אֲשֶׁ֣ר בְּיָדָ֔ם וְאֶתֿ־הַנְּזָמִ֖ים אֲשֶׁ֣ר בְּאָזְנֵיהֶ֑ם וַיִּטְמֹ֤ן אֹתָֿם֙ יַֽעֲקֹ֔בֿ תַּ֥חַתֿ הָֽאֵלָ֖הֿ אֲשֶׁ֥ר עִם־שְׁכֶֽֿם׃
[‏ה] וַיִּסָּ֑עוּ וַיְהִ֣י׀ חִתַּ֣תֿ אֱלֹהִ֗ים עַל־הֶֽעָרִים֙ אֲשֶׁר֙ סְבִֿיבֽֿוֹתֵֿיהֶ֔ם וְלֹ֣א רָֽדְֿפ֔וּ אַֽחֲרֵ֖י בְּנֵ֥י יַֽעֲקֹֽבֿ׃
[‏ו] וַיָּבֹ֨א יַֽעֲקֹ֜בֿ ל֗וּזָהֿ אֲשֶׁר֙ בְּאֶ֣רֶץ כְּנַ֔עַן הִ֖וא בֵּֽיתֿ־אֵ֑ל ה֖וּא וְכָֿל־הָעָ֥ם אֲשֶׁר־עִמּֽוֹ׃
[‏ז] וַיִּ֤בֶֿן שָׁם֙ מִזְבֵּ֔חַ וַיִּקְרָא֙ לַמָּק֔וֹם אֵ֖ל בֵּֽיתֿ־אֵ֑ל כִּ֣י שָׁ֗ם נִגְֿל֤וּ אֵלָיו֙ הָֽאֱלֹהִ֔ים בְּבָֿרְח֖וֹ מִפְּנֵ֥י אָחִֽיו׃
[‏ח] וַתָּ֤מָתֿ דְּבֹֿרָה֙ מֵינֶ֣קֶתֿ רִבְֿקָ֔הֿ וַתִּקָּבֵֿ֛ר מִתַּ֥חַתֿ לְבֵֽֿיתֿ־אֵ֖ל תַּ֣חַתֿ הָֽאַלּ֑וֹן וַיִּקְרָ֥א שְׁמ֖וֹ אַלּ֥וֹן בָּכֽֿוּתֿ׃פ
[‏ט] וַיֵּרָ֨א אֱלֹהִ֤ים אֶֽל־יַֽעֲקֹב֙ ע֔וֹדֿ בְּבֹֿא֖וֹ מִפַּדַּ֣ן אֲרָ֑ם וַיְבָֿ֖רֶךְֿ אֹתֽֿוֹ׃
[‏י] וַיֹּֽאֿמֶר־ל֥וֹ אֱלֹהִ֖ים שִׁמְךָֿ֣ יַֽעֲקֹ֑בֿ לֹֽא־יִקָּרֵא֩ שִׁמְךָ֙ ע֜וֹדֿ יַֽעֲקֹ֗בֿ כִּ֤י אִם־יִשְׂרָאֵל֙ יִֽהְיֶ֣הֿ שְׁמֶ֔ךָֿ וַיִּקְרָ֥א אֶתֿ־שְׁמ֖וֹ יִשְׂרָאֵֽל׃
[‏יא] וַיֹּאֿמֶר֩ ל֨וֹ אֱלֹהִ֜ים אֲנִ֨י אֵ֤ל שַׁדַּי֙ פְּרֵ֣הֿ וּרְבֵ֔הֿ גּ֛וֹי וּקְהַ֥ל גּוֹיִ֖ם יִֽהְיֶ֣הֿ מִמֶּ֑ךָּ וּמְלָכִֿ֖ים מֵֽחֲלָצֶ֥יךָֿ יֵצֵֽאוּ׃
[ששי] [‏יב] וְאֶתֿ־הָאָ֗רֶץ אֲשֶׁ֥ר נָתַֿ֛תִּי לְאַבְֿרָהָ֥ם וּלְיִצְחָ֖ק לְךָֿ֣ אֶתְּנֶ֑נָּהֿ וּֽלְזַרְעֲךָֿ֥ אַֽחֲרֶ֖יךָֿ אֶתֵּ֥ן אֶתֿ־הָאָֽרֶץ׃
[‏יג] וַיַּ֥עַל מֵֽעָלָ֖יו אֱלֹהִ֑ים בַּמָּק֖וֹם אֲשֶׁר־דִּבֶּ֥ר אִתּֽוֹ׃
[‏יד] וַיַּצֵּ֨בֿ יַֽעֲקֹ֜בֿ מַצֵּבָ֗הֿ בַּמָּק֛וֹם אֲשֶׁר־דִּבֶּ֥ר אִתּ֖וֹ מַצֶּ֣בֶֿתֿ אָ֑בֶֿן וַיַּסֵּ֤ךְֿ עָלֶ֙יהָ֙ נֶ֔סֶךְֿ וַיִּצֹ֥ק עָלֶ֖יהָ שָֽׁמֶן׃
[‏טו] וַיִּקְרָ֨א יַֽעֲקֹ֜בֿ אֶתֿ־שֵׁ֣ם הַמָּק֗וֹם אֲשֶׁר֩ דִּבֶּ֨ר אִתּ֥וֹ שָׁ֛ם אֱלֹהִ֖ים בֵּֽיתֿ־אֵֽל׃
[‏טז] וַיִּסְעוּ֙ מִבֵּ֣יתֿ אֵ֔ל וַֽיְהִי־ע֥וֹדֿ כִּבְֿרַתֿ־הָאָ֖רֶץ לָבֿ֣וֹא אֶפְֿרָ֑תָֿהֿ וַתֵּ֥לֶדֿ רָחֵ֖ל וַתְּקַ֥שׁ בְּלִדְֿתָּֽהּ׃
[‏יז] וַיְהִ֥י בְֿהַקְשֹׁתָֿ֖הּ בְּלִדְֿתָּ֑הּ וַתֹּ֨אֿמֶר לָ֤הּ הַֽמְיַלֶּ֙דֶֿת֙ אַל־תִּ֣ירְאִ֔י כִּֽי־גַֿם־זֶ֥הֿ לָ֖ךְֿ בֵּֽן׃
[‏יח] וַיְהִ֞י בְּצֵ֤אֿתֿ נַפְֿשָׁהּ֙ כִּ֣י מֵ֔תָֿהֿ וַתִּקְרָ֥א שְׁמ֖וֹ בֶּן־אוֹנִ֑י וְאָבִֿ֖יו קָֽרָא־ל֥וֹ בִֿנְיָמִֽין׃
[‏יט] וַתָּ֖מָתֿ רָחֵ֑ל וַתִּקָּבֵֿר֙ בְּדֶֿ֣רֶךְֿ אֶפְֿרָ֔תָֿהֿ הִ֖וא בֵּ֥יתֿ לָֽחֶם׃
[‏כ] וַיַּצֵּ֧בֿ יַֽעֲקֹ֛בֿ מַצֵּבָֿ֖הֿ עַל־קְבֻֽֿרָתָֿ֑הּ הִ֛וא מַצֶּ֥בֶֿתֿ קְבֻֽֿרַתֿ־רָחֵ֖ל עַדֿ־הַיּֽוֹם׃
[‏כא] וַיִּסַּ֖ע יִשְׂרָאֵ֑ל וַיֵּ֣ט אָֽהֳלֹ֔הֿ מֵהָ֖לְאָהֿ לְמִגְֿדַּל־עֵֽדֶֿר׃
[‏כב] וַיְהִ֗י בִּשְׁכֹּ֤ן יִשְׂרָאֵל֙ בָּאָ֣רֶץ הַהִ֔וא וַיֵּ֣לֶךְֿ רְאוּבֵ֔ן וַיִּשְׁכַּ֕ב֙ אֶתֿ־בִּלְהָ֖ה֙ פִּילֶ֣גֶֿשׁ אָבִ֑֔יו וַיִּשְׁמַ֖ע יִשְׂרָאֵ֑‍ֽל וַיִּֽהְי֥וּ בְֿנֵי־יַֽעֲקֹ֖בֿ שְׁנֵ֥ים עָשָֽׂר׃
[‏כג] בְּנֵ֣י לֵאָ֔הֿ בְּכֿ֥וֹר יַֽעֲקֹ֖בֿ רְאוּבֵֿ֑ן וְשִׁמְעוֹן֙ וְלֵוִ֣י וִֽיהוּדָ֔הֿ וְיִשָּׂשכָֿ֖ר וּזְבֻֿלֽוּן׃
[‏כד] בְּנֵ֣י רָחֵ֔ל יוֹסֵ֖ףֿ וּבִֿנְיָמִֽן׃
[‏כה] וּבְֿנֵ֤י בִֿלְהָה֙ שִׁפְֿחַ֣תֿ רָחֵ֔ל דָּ֖ן וְנַפְֿתָּלִֽי׃
[‏כו] וּבְֿנֵ֥י זִלְפָּ֛הֿ שִׁפְֿחַ֥תֿ לֵאָ֖הֿ גָּ֣דֿ וְאָשֵׁ֑ר אֵ֚לֶּהֿ בְּנֵ֣י יַֽעֲקֹ֔בֿ אֲשֶׁ֥ר יֻלַּדֿ־ל֖וֹ בְּפַֿדַּ֥ן אֲרָֽם׃
[‏כז] וַיָּבֹֿ֤א יַֽעֲקֹב֙ אֶל־יִצְחָ֣ק אָבִ֔יו מַמְרֵ֖א קִרְיַ֣תֿ הָֽאַרְבַּ֑ע הִ֣וא חֶבְֿר֔וֹן אֲשֶׁר־גָּֽר־שָׁ֥ם אַבְֿרָהָ֖ם וְיִצְחָֽק׃
[‏כח] וַיִּֽהְי֖וּ יְמֵ֣י יִצְחָ֑ק מְאַ֥תֿ שָׁנָ֖הֿ וּשְׁמֹנִ֥ים שָׁנָֽהֿ׃
[‏כט] וַיִּגְֿוַ֨ע יִצְחָ֤ק וַיָּ֙מָת֙ וַיֵּאָ֣סֶףֿ אֶל־עַמָּ֔יו זָקֵ֖ן וּשְׂבַֿ֣ע יָמִ֑ים וַיִּקְבְּר֣וּ אֹת֔וֹ עֵשָׂ֥ו וְיַֽעֲקֹ֖בֿ בָּנָֽיו׃פ

פרק לו
[‏א] וְאֵ֛לֶּהֿ תֹּֽלְדֿ֥וֹתֿ עֵשָׂ֖ו ה֥וּא אֱדֽֿוֹם׃
[‏ב] עֵשָׂ֛ו לָקַ֥ח אֶתֿ־נָשָׁ֖יו מִבְּנ֣וֹתֿ כְּנָ֑עַן אֶתֿ־עָדָ֗הֿ בַּתֿ־אֵילוֹן֙ הַֽחִתִּ֔י וְאֶתֿ־אָֽהֳלִֽיבָֿמָה֙ בַּתֿ־עֲנָ֔הֿ בַּתֿ־צִבְֿע֖וֹן הַֽחִוִּֽי׃
[‏ג] וְאֶתֿ־בָּֽשְׂמַ֥תֿ בַּתֿ־יִשְׁמָעֵ֖אֿל אֲח֥וֹתֿ נְבָֿיֽוֹתֿ׃
[‏ד] וַתֵּ֧לֶדֿ עָדָֿ֛הֿ לְעֵשָׂ֖ו אֶתֿ־אֱלִיפָֿ֑ז וּבָֿ֣שְׂמַ֔תֿ יָֽלְדָֿ֖הֿ אֶתֿ־רְעוּאֵֽל׃
[‏ה] וְאָֽהֳלִֽיבָֿמָה֙ יָֽלְדָ֔הֿ אֶתֿ־// כתיב// יע֥יש //קרי//יְע֥וּשׁ וְאֶתֿ־יַעְלָ֖ם וְאֶתֿ־קֹ֑רַח אֵ֚לֶּהֿ בְּנֵ֣י עֵשָׂ֔ו אֲשֶׁ֥ר יֻלְּדֿוּ־ל֖וֹ בְּאֶ֥רֶץ כְּנָֽעַן׃
[‏ו] וַיִּקַּ֣ח עֵשָׂ֡ו אֶתֿ־נָ֠שָׁיו וְאֶתֿ־בָּנָ֣יו וְאֶתֿ־בְּנֹתָֿיו֘ וְאֶתֿ־כָּל־נַפְֿשׁ֣וֹתֿ בֵּיתֿוֹ֒ וְאֶתֿ־מִקְנֵ֣הוּ וְאֶתֿ־כָּל־בְּהֶמְתּ֗וֹ וְאֵת֙ כָּל־קִנְיָנ֔וֹ אֲשֶׁ֥ר רָכַֿ֖שׁ בְּאֶ֣רֶץ כְּנָ֑עַן וַיֵּ֣לֶךְֿ אֶל־אֶ֔רֶץ מִפְּנֵ֖י יַֽעֲקֹ֥בֿ אָחִֽיו׃
[‏ז] כִּֽי־הָיָ֧הֿ רְכֿוּשָׁ֛ם רָ֖בֿ מִשֶּׁ֣בֶֿתֿ יַחְדָּ֑ו וְל֨אֺ יָֽכְֿלָ֜הֿ אֶ֤רֶץ מְגֽֿוּרֵיהֶם֙ לָשֵׂ֣אֿתֿ אֹתָ֔ם מִפְּנֵ֖י מִקְנֵיהֶֽם׃
[‏ח] וַיֵּ֤שֶׁבֿ עֵשָׂו֙ בְּהַ֣ר שֵׂעִ֔יר עֵשָׂ֖ו ה֥וּא אֱדֽֿוֹם׃
[‏ט] וְאֵ֛לֶּהֿ תֹּֽלְדֿ֥וֹתֿ עֵשָׂ֖ו אֲבִֿ֣י אֱדֿ֑וֹם בְּהַ֖ר שֵׂעִֽיר׃
[‏י] אֵ֖לֶּהֿ שְׁמ֣וֹתֿ בְּנֵֽי־עֵשָׂ֑ו אֱלִיפַ֗ז בֶּן־עָדָֿה֙ אֵ֣שֶׁתֿ עֵשָׂ֔ו רְעוּאֵ֕ל בֶּן־בָּשְׂמַ֖תֿ אֵ֥שֶׁתֿ עֵשָֽׂו׃
[‏יא] וַיִּֽהְי֖וּ בְּנֵ֣י אֱלִיפָֿ֑ז תֵּימָ֣ן אוֹמָ֔ר צְפֿ֥וֹ וְגַֿעְתָּ֖ם וּקְנַֽז׃
[‏יב] וְתִֿמְנַ֣ע׀ הָֽיְתָֿ֣הֿ פִֿילֶ֗גֶֿשׁ לֶֽאֱלִיפַֿז֙ בֶּן־עֵשָׂ֔ו וַתֵּ֥לֶדֿ לֶֽאֱלִיפַֿ֖ז אֶתֿ־עֲמָלֵ֑ק אֵ֕לֶּהֿ בְּנֵ֥י עָדָֿ֖הֿ אֵ֥שֶׁתֿ עֵשָֽׂו׃
[‏יג] וְאֵ֙לֶּה֙ בְּנֵ֣י רְעוּאֵ֔ל נַ֥חַתֿ וָזֶ֖רַח שַׁמָּ֣הֿ וּמִזָּ֑הֿ אֵ֣לֶּהֿ הָי֔וּ בְּנֵ֥י בָֽֿשְׂמַ֖תֿ אֵ֥שֶׁתֿ עֵשָֽׂו׃
[‏יד] וְאֵ֣לֶּהֿ הָי֗וּ בְּנֵ֨י אָֽהֳלִֽיבָֿמָ֧הֿ בַֿתֿ־עֲנָ֛הֿ בַּתֿ־צִבְֿע֖וֹן אֵ֣שֶׁתֿ עֵשָׂ֑ו וַתֵּ֣לֶדֿ לְעֵשָׂ֔ו אֶתֿ־//כתיב// יע֥ישׁ //קרי// יְע֥וּשׁ וְאֶתֿ־יַעְלָ֖ם וְאֶתֿ־קֹֽרַח׃
[‏טו] אֵ֖לֶּהֿ אַלּוּפֵֿ֣י בְֿנֵֽי־עֵשָׂ֑ו בְּנֵ֤י אֱלִיפַֿז֙ בְּכֿ֣וֹר עֵשָׂ֔ו אַלּ֤וּףֿ תֵּימָן֙ אַלּ֣וּףֿ אוֹמָ֔ר אַלּ֥וּףֿ צְפֿ֖וֹ אַלּ֥וּףֿ קְנַֽז׃
[‏טז] אַלּ֥וּףֿ קֹ֛רַח אַלּ֥וּףֿ גַּעְתָּ֖ם אַלּ֣וּףֿ עֲמָלֵ֑ק אֵ֣לֶּהֿ אַלּוּפֵֿ֤י אֱלִיפַֿז֙ בְּאֶ֣רֶץ אֱד֔וֹם אֵ֖לֶּהֿ בְּנֵ֥י עָדָֽֿהֿ׃
[‏יז] וְאֵ֗לֶּהֿ בְּנֵ֤י רְעוּאֵל֙ בֶּן־עֵשָׂ֔ו אַלּ֥וּףֿ נַ֙חַת֙ אַלּ֣וּףֿ זֶ֔רַח אַלּ֥וּףֿ שַׁמָּ֖הֿ אַלּ֣וּףֿ מִזָּ֑הֿ אֵ֣לֶּהֿ אַלּוּפֵֿ֤י רְעוּאֵל֙ בְּאֶ֣רֶץ אֱד֔וֹם אֵ֕לֶּהֿ בְּנֵ֥י בָֽֿשְׂמַ֖תֿ אֵ֥שֶׁתֿ עֵשָֽׂו׃
[‏יח] וְאֵ֗לֶּהֿ בְּנֵ֤י אָֽהֳלִֽיבָֿמָה֙ אֵ֣שֶׁתֿ עֵשָׂ֔ו אַלּ֥וּףֿ יְע֛וּשׁ אַלּ֥וּףֿ יַעְלָ֖ם אַלּ֣וּףֿ קֹ֑רַח אֵ֣לֶּהֿ אַלּוּפֵ֞י אָֽהֳלִֽיבָֿמָ֛הֿ בַּתֿ־עֲנָ֖הֿ אֵ֥שֶׁתֿ עֵשָֽׂו׃
[‏יט] אֵ֧לֶּהֿ בְֿנֵֽי־עֵשָׂ֛ו וְאֵ֥לֶּהֿ אַלּֽוּפֵֿיהֶ֖ם ה֥וּא אֱדֽֿוֹם׃ס
[שביעי] [‏כ] אֵ֤לֶּהֿ בְֿנֵֽי־שֵׂעִיר֙ הַֽחֹרִ֔י יֹֽשְׁבֵֿ֖י הָאָ֑רֶץ לוֹטָ֥ן וְשׁוֹבָֿ֖ל וְצִבְֿע֥וֹן וַֽעֲנָֽהֿ׃
[‏כא] וְדִֿשׁ֥וֹן וְאֵ֖צֶר וְדִֿישָׁ֑ן אֵ֣לֶּהֿ אַלּוּפֵֿ֧י הַֽחֹרִ֛י בְּנֵ֥י שֵׂעִ֖יר בְּאֶ֥רֶץ אֱדֽֿוֹם׃
[‏כב] וַיִּֽהְי֥וּ בְֿנֵֽי־לוֹטָ֖ן חֹרִ֣י וְהֵימָ֑ם וַֽאֲח֥וֹתֿ לוֹטָ֖ן תִּמְנָֽע׃
[‏כג] וְאֵ֙לֶּה֙ בְּנֵ֣י שׁוֹבָ֔ל עַלְוָ֥ן וּמָנַ֖חַתֿ וְעֵיבָֿ֑ל שְׁפֿ֖וֹ וְאוֹנָֽם׃
[‏כד] וְאֵ֥לֶּהֿ בְֿנֵֽי־צִבְֿע֖וֹן וְאַיָּ֣הֿ וַֽעֲנָ֑הֿ ה֣וּא עֲנָ֗הֿ אֲשֶׁ֨ר מָצָ֤א אֶתֿ־הַיֵּמִם֙ בַּמִּדְֿבָּ֔ר בִּרְעֹתֿ֥וֹ אֶתֿ־הַֽחֲמֹרִ֖ים לְצִבְֿע֥וֹן אָבִֽֿיו׃
[‏כה] וְאֵ֥לֶּהֿ בְֿנֵֽי־עֲנָ֖הֿ דִּשֹׁ֑ן וְאָֽהֳלִֽיבָֿמָ֖הֿ בַּתֿ־עֲנָֽהֿ׃
[‏כו] וְאֵ֖לֶּהֿ בְּנֵ֣י דִֿישָׁ֑ן חֶמְדָּ֥ן וְאֶשְׁבָּ֖ן וְיִתְֿרָ֥ן וּכְֿרָֽן׃
[‏כז] אֵ֖לֶּהֿ בְּנֵי־אֵ֑צֶר בִּלְהָ֥ן וְזַֽעֲוָ֖ן וַֽעֲקָֽן׃
[‏כח] אֵ֥לֶּהֿ בְֿנֵֽי־דִֿישָׁ֖ן ע֥וּץ וַֽאֲרָֽן׃
[‏כט] אֵ֖לֶּהֿ אַלּוּפֵֿ֣י הַֽחֹרִ֑י אַלּ֤וּףֿ לוֹטָן֙ אַלּ֣וּףֿ שׁוֹבָ֔ל אַלּ֥וּףֿ צִבְֿע֖וֹן אַלּ֥וּףֿ עֲנָֽהֿ׃
[‏ל] אַלּ֥וּףֿ דִּשֹׁ֛ן אַלּ֥וּףֿ אֵ֖צֶר אַלּ֣וּףֿ דִּישָׁ֑ן אֵ֣לֶּהֿ אַלּוּפֵֿ֧י הַֽחֹרִ֛י לְאַלֻּֽפֵֿיהֶ֖ם בְּאֶ֥רֶץ שֵׂעִֽיר׃פ
[‏לא] וְאֵ֙לֶּה֙ הַמְּלָכִ֔ים אֲשֶׁ֥ר מָֽלְכֿ֖וּ בְּאֶ֣רֶץ אֱדֿ֑וֹם לִפְֿנֵ֥י מְלָךְֿ־מֶ֖לֶךְֿ לִבְֿנֵ֥י יִשְׂרָאֵֽל׃
[‏לב] וַיִּמְלֹ֣ךְֿ בֶּֽאֱד֔וֹם בֶּ֖לַע בֶּן־בְּע֑וֹר וְשֵׁ֥ם עִיר֖וֹ דִּנְהָֽבָֿהֿ׃
[‏לג] וַיָּ֖מָתֿ בָּ֑לַע וַיִּמְלֹ֣ךְֿ תַּחְתָּ֔יו יוֹבָֿ֥בֿ בֶּן־זֶ֖רַח מִבָּצְרָֽהֿ׃
[‏לד] וַיָּ֖מָתֿ יוֹבָֿ֑בֿ וַיִּמְלֹ֣ךְֿ תַּחְתָּ֔יו חֻשָׁ֖ם מֵאֶ֥רֶץ הַתֵּֽימָנִֽי׃
[‏לה] וַיָּ֖מָתֿ חֻשָׁ֑ם וַיִּמְלֹ֨ךְֿ תַּחְתָּ֜יו הֲדַֿ֣דֿ בֶּן־בְּדַ֗דֿ הַמַּכֶּ֤הֿ אֶתֿ־מִדְֿיָן֙ בִּשְׂדֵֿ֣הֿ מוֹאָ֔בֿ וְשֵׁ֥ם עִיר֖וֹ עֲוִֽיתֿ׃
[‏לו] וַיָּ֖מָתֿ הֲדָֿ֑דֿ וַיִּמְלֹ֣ךְֿ תַּחְתָּ֔יו שַׂמְלָ֖הֿ מִמַּשְׂרֵקָֽהֿ׃
[‏לז] וַיָּ֖מָתֿ שַׂמְלָ֑הֿ וַיִּמְלֹ֣ךְֿ תַּחְתָּ֔יו שָׁא֖וּל מֵֽרְחֹבֿ֥וֹתֿ הַנָּהָֽר׃
[‏לח] וַיָּ֖מָתֿ שָׁא֑וּל וַיִּמְלֹ֣ךְֿ תַּחְתָּ֔יו בַּ֥עַל חָנָ֖ן בֶּן־עַכְֿבּֽוֹר׃
[‏לט] וַיָּמָת֘ בַּ֣עַל חָנָ֣ן בֶּן־עַכְֿבּוֹר֒ וַיִּמְלֹ֤ךְֿ תַּחְתָּיו֙ הֲדָ֔ר וְשֵׁ֥ם עִיר֖וֹ פָּ֑עוּ וְשֵׁ֨ם אִשְׁתּ֤וֹ מְהֵֽיטַבְֿאֵל֙ בַּתֿ־מַטְרֵ֔דֿ בַּ֖תֿ מֵ֥י זָהָֽבֿ׃
[מפטיר] [‏מ] וְ֠אֵלֶּהֿ שְׁמ֞וֹתֿ אַלּוּפֵֿ֤י עֵשָׂו֙ לְמִשְׁפְּחֹתָ֔ם לִמְקֹֽמֹתָֿ֖ם בִּשְׁמֹתָֿ֑ם אַלּ֥וּףֿ תִּמְנָ֛ע אַלּ֥וּףֿ עַלְוָ֖הֿ אַלּ֥וּףֿ יְתֵֽֿתֿ׃
[‏מא] אַלּ֧וּףֿ אָֽהֳלִֽיבָֿמָ֛הֿ אַלּ֥וּףֿ אֵלָ֖הֿ אַלּ֥וּףֿ פִּינֹֽן׃
[‏מב] אַלּ֥וּףֿ קְנַ֛ז אַלּ֥וּףֿ תֵּימָ֖ן אַלּ֥וּףֿ מִבְֿצָֽר׃
[‏מג] אַלּ֥וּףֿ מַגְֿדִּיאֵ֖ל אַלּ֣וּףֿ עִירָ֑ם אֵ֣לֶּהֿ׀ אַלּוּפֵֿ֣י אֱד֗וֹם לְמֹֽשְׁבֹֿתָֿם֙ בְּאֶ֣רֶץ אֲחֻזָּתָ֔ם ה֥וּא עֵשָׂ֖ו אֲבִֿ֥י אֱדֽֿוֹם׃פ

פרק לז
‏{פרשת וישב}[‏א] וַיֵּ֣שֶׁבֿ יַֽעֲקֹ֔בֿ בְּאֶ֖רֶץ מְגֿוּרֵ֣י אָבִֿ֑יו בְּאֶ֖רֶץ כְּנָֽעַן׃
[‏ב] אֵ֣לֶּהֿ׀ תֹּֽלְדֿ֣וֹתֿ יַֽעֲקֹ֗בֿ יוֹסֵ֞ףֿ בֶּן־שְׁבַֽֿע־עֶשְׂרֵ֤הֿ שָׁנָה֙ הָיָ֨הֿ רֹעֶ֤הֿ אֶתֿ־אֶחָיו֙ בַּצֹּ֔אֿן וְה֣וּא נַ֗עַר אֶתֿ־בְּנֵ֥י בִֿלְהָ֛הֿ וְאֶתֿ־בְּנֵ֥י זִלְפָּ֖הֿ נְשֵׁ֣י אָבִֿ֑יו וַיָּבֵֿ֥א יוֹסֵ֛ףֿ אֶתֿ־דִּבָּתָֿ֥ם רָעָ֖הֿ אֶל־אֲבִֿיהֶֽם׃
[‏ג] וְיִשְׂרָאֵ֗ל אָהַ֤בֿ אֶתֿ־יוֹסֵף֙ מִכָּל־בָּנָ֔יו כִּֽי־בֶֿן־זְקֻנִ֥ים ה֖וּא ל֑וֹ וְעָ֥שָׂהֿ ל֖וֹ כְּתֹֿ֥נֶתֿ פַּסִּֽים׃
[‏ד] וַיִּרְא֣וּ אֶחָ֗יו כִּֽי־אֹת֞וֹ אָהַ֤בֿ אֲבִֿיהֶם֙ מִכָּל־אֶחָ֔יו וַיִּֽשְׂנְא֖וּ אֹתֿ֑וֹ וְלֹ֥א יָֽכְֿל֖וּ דַּבְּר֥וֹ לְשָׁלֹֽם׃
[‏ה] וַיַּֽחֲלֹ֤ם יוֹסֵף֙ חֲל֔וֹם וַיַּגֵּ֖דֿ לְאֶחָ֑יו וַיּוֹסִ֥פֿוּ ע֖וֹדֿ שְׂנֹ֥א אֹתֽֿוֹ׃
[‏ו] וַיֹּ֖אֿמֶר אֲלֵיהֶ֑ם שִׁמְעוּ־נָ֕א הַֽחֲל֥וֹם הַזֶּ֖הֿ אֲשֶׁ֥ר חָלָֽמְתִּי׃
[‏ז] וְ֠הִנֵּהֿ אֲנַ֜חְנוּ מְאַלְּמִ֤ים אֲלֻמִּים֙ בְּתֿ֣וֹךְֿ הַשָּׂדֶ֔הֿ וְהִנֵּ֛הֿ קָ֥מָהֿ אֲלֻמָּתִֿ֖י וְגַֿם־נִצָּ֑בָֿהֿ וְהִנֵּ֤הֿ תְֿסֻבֶּ֙ינָה֙ אֲלֻמֹּ֣תֵֿיכֶ֔ם וַתִּֽשְׁתַּֽחֲוֶ֖יןָ לַֽאֲלֻמָּתִֽֿי׃
[‏ח] וַיֹּ֤אֿמְרוּ לוֹ֙ אֶחָ֔יו הֲמָ‍לֹ֤ךְֿ תִּמְלֹךְ֙ עָלֵ֔ינוּ אִם־מָשׁ֥וֹל תִּמְשֹׁ֖ל בָּ֑נוּ וַיּוֹסִ֤פֿוּ עוֹד֙ שְׂנֹ֣א אֹת֔וֹ עַל־חֲלֹֽמֹתָֿ֖יו וְעַל־דְּבָֿרָֽיו׃
[‏ט] וַיַּֽחֲלֹ֥ם עוֹד֙ חֲל֣וֹם אַחֵ֔ר וַיְסַפֵּ֥ר אֹתֿ֖וֹ לְאֶחָ֑יו וַיֹּ֗אֿמֶר הִנֵּ֨הֿ חָלַ֤מְתִּי חֲלוֹם֙ ע֔וֹדֿ וְהִנֵּ֧הֿ הַשֶּׁ֣מֶשׁ וְהַיָּרֵ֗חַ וְאַחַ֤דֿ עָשָׂר֙ כּֽוֹכָֿבִ֔ים מִֽשְׁתַּֽחֲוִ֖ים לִֽי׃
[‏י] וַיְסַפֵּ֣ר אֶל־אָבִֿיו֘ וְאֶל־אֶחָיו֒ וַיִּגְֿעַר־בּ֣וֹ אָבִ֔יו וַיֹּ֣אֿמֶר ל֔וֹ מָ֛הֿ הַֽחֲל֥וֹם הַזֶּ֖הֿ אֲשֶׁ֣ר חָלָ֑מְתָּ הֲבֿ֣וֹא נָב֗וֹא אֲנִי֙ וְאִמְּךָֿ֣ וְאַחֶ֔יךָֿ לְהִֽשְׁתַּֽחֲוֹ֥תֿ לְךָֿ֖ אָֽרְצָהֿ׃
[‏יא] וַיְקַנְאוּ־בֿ֖וֹ אֶחָ֑יו וְאָבִֿ֖יו שָׁמַ֥ר אֶתֿ־הַדָּבָֽֿר׃
[שני] [‏יב] וַיֵּֽלְכֿ֖וּ אֶחָ֑יו לִרְע֛וֹתֿ אֶׄ‌תׄ־צֹ֥אֿן אֲבִֿיהֶ֖ם בִּשְׁכֶֽֿם׃
[‏יג] וַיֹּ֨אֿמֶר יִשְׂרָאֵ֜ל אֶל־יוֹסֵ֗ףֿ הֲל֤וֹא אַחֶ֙יךָ֙ רֹעִ֣ים בִּשְׁכֶ֔ם לְכָֿ֖הֿ וְאֶשְׁלָֽחֲךָֿ֣ אֲלֵיהֶ֑ם וַיֹּ֥אֿמֶר ל֖וֹ הִנֵּֽנִי׃
[‏יד] וַיֹּ֣אֿמֶר ל֗וֹ לֶךְֿ־נָ֨א רְאֵ֜הֿ אֶתֿ־שְׁל֤וֹם אַחֶ֙יךָ֙ וְאֶתֿ־שְׁל֣וֹם הַצֹּ֔אֿן וַֽהֲשִׁבֵֿ֖נִי דָּבָֿ֑ר וַיִּשְׁלָחֵ֙הוּ֙ מֵעֵ֣מֶק חֶבְֿר֔וֹן וַיָּבֹֿ֖א שְׁכֶֽֿמָהֿ׃
[‏טו] וַיִּמְצָאֵ֣הוּ אִ֔ישׁ וְהִנֵּ֥הֿ תֹֿעֶ֖הֿ בַּשָּׂדֶֿ֑הֿ וַיִּשְׁאָלֵ֧הוּ הָאִ֛ישׁ לֵאֿמֹ֖ר מַהֿ־תְּבַֿקֵּֽשׁ׃
[‏טז] וַיֹּ֕אֿמֶר אֶתֿ־אַחַ֖י אָֽנֹכִֿ֣י מְבַֿקֵּ֑שׁ הַגִּֽידָֿהֿ־נָּ֣א לִ֔י אֵיפֹֿ֖הֿ הֵ֥ם רֹעִֽים׃
[‏יז] וַיֹּ֤אֿמֶר הָאִישׁ֙ נָֽסְע֣וּ מִזֶּ֔הֿ כִּ֤י שָׁמַ֙עְתִּי֙ אֹֽמְרִ֔ים נֵֽלְכָֿ֖הֿ דֹּתָֿ֑יְנָהֿ וַיֵּ֤לֶךְֿ יוֹסֵף֙ אַחַ֣ר אֶחָ֔יו וַיִּמְצָאֵ֖ם בְּדֹֿתָֽֿן׃
[‏יח] וַיִּרְא֥וּ אֹתֿ֖וֹ מֵֽרָחֹ֑ק וּבְֿטֶ֙רֶם֙ יִקְרַ֣בֿ אֲלֵיהֶ֔ם וַיִּֽתְֿנַכְּל֥וּ אֹתֿ֖וֹ לַֽהֲמִיתֽֿוֹ׃
[‏יט] וַיֹּֽאֿמְר֖וּ אִ֣ישׁ אֶל־אָחִ֑יו הִנֵּ֗הֿ בַּ֛עַל הַֽחֲלֹמ֥וֹתֿ הַלָּזֶ֖הֿ בָּֽא׃
[‏כ] וְעַתָּ֣הֿ׀ לְכֿ֣וּ וְנַֽהַרְגֵ֗הוּ וְנַשְׁלִכֵ֙הוּ֙ בְּאַחַ֣דֿ הַבֹּר֔וֹתֿ וְאָמַ֕רְנוּ חַיָּ֥הֿ רָעָ֖הֿ אֲכָֿלָ֑תְֿהוּ וְנִרְאֶ֕הֿ מַהֿ־יִּֽהְי֖וּ חֲלֹֽמֹתָֽֿיו׃
[‏כא] וַיִּשְׁמַ֣ע רְאוּבֵ֔ן וַיַּצִּלֵ֖הוּ מִיָּדָֿ֑ם וַיֹּ֕אֿמֶר לֹ֥א נַכֶּ֖נּוּ נָֽפֶֿשׁ׃
[‏כב] וַיֹּ֨אֿמֶר אֲלֵהֶ֣ם׀ רְאוּבֵֿן֘ אַל־תִּשְׁפְּכֿוּ־דָֿם֒ הַשְׁלִ֣יכֿוּ אֹת֗וֹ אֶל־הַבּ֤וֹר הַזֶּה֙ אֲשֶׁ֣ר בַּמִּדְֿבָּ֔ר וְיָ֖דֿ אַל־תִּשְׁלְחוּ־בֿ֑וֹ לְמַ֗עַן הַצִּ֤יל אֹתֿוֹ֙ מִיָּדָ֔ם לַֽהֲשִׁיבֿ֖וֹ אֶל־אָבִֽֿיו׃
[שלישי] [‏כג] וַיְהִ֕י כַּֽאֲשֶׁר־בָּ֥א יוֹסֵ֖ףֿ אֶל־אֶחָ֑יו וַיַּפְֿשִׁ֤יטוּ אֶתֿ־יוֹסֵף֙ אֶתֿ־כֻּתָּנְתּ֔וֹ אֶתֿ־כְּתֹֿ֥נֶתֿ הַפַּסִּ֖ים אֲשֶׁ֥ר עָלָֽיו׃
[‏כד] וַיִּ֨קָּחֻ֔הוּ וַיַּשְׁלִ֥כֿוּ אֹתֿ֖וֹ הַבֹּ֑רָהֿ וְהַבּ֣וֹר רֵ֔ק אֵ֥ין בּ֖וֹ מָֽיִם׃
[‏כה] וַיֵּֽשְׁבֿוּ֘ לֶֽאֱכָֿל־לֶחֶם֒ וַיִּשְׂא֤וּ עֵֽינֵיהֶם֙ וַיִּרְא֔וּ וְהִנֵּה֙ אֹֽרְחַ֣תֿ יִשְׁמְעֵאֿלִ֔ים בָּאָ֖הֿ מִגִּלְעָ֑דֿ וּגְֿמַלֵּיהֶ֣ם נֹֽשְׂאִ֗ים נְכֹֿאֿת֙ וּצְרִ֣י וָלֹ֔ט הֽוֹלְכִֿ֖ים לְהוֹרִ֥ידֿ מִצְרָֽיְמָהֿ׃
[‏כו] וַיֹּ֥אֿמֶר יְהוּדָֿ֖הֿ אֶל־אֶחָ֑יו מַהֿ־בֶּ֗צַע כִּ֤י נַֽהֲרֹג֙ אֶתֿ־אָחִ֔ינוּ וְכִֿסִּ֖ינוּ אֶתֿ־דָּמֽוֹ׃
[‏כז] לְכ֞וּ וְנִמְכְּרֶ֣נּוּ לַיִּשְׁמְעֵאֿלִ֗ים וְיָדֵ֙נוּ֙ אַל־תְּהִי־ב֔וֹ כִּֽי־אָחִ֥ינוּ בְֿשָׂרֵ֖נוּ ה֑וּא וַֽיִּשְׁמְע֖וּ אֶחָֽיו׃
[‏כח] וַיַּֽעַבְֿרוּ֩ אֲנָשִׁ֨ים מִדְֿיָנִ֜ים סֹֽחֲרִ֗ים וַֽיִּמְשְׁכֿוּ֙ וַיַּֽעֲל֤וּ אֶתֿ־יוֹסֵף֙ מִן־הַבּ֔וֹר וַיִּמְכְּר֧וּ אֶתֿ־יוֹסֵ֛ףֿ לַיִּשְׁמְעֵאֿלִ֖ים בְּעֶשְׂרִ֣ים כָּ֑סֶףֿ וַיָּבִֿ֥יאוּ אֶתֿ־יוֹסֵ֖ףֿ מִצְרָֽיְמָהֿ׃
[‏כט] וַיָּ֤שָׁבֿ רְאוּבֵֿן֙ אֶל־הַבּ֔וֹר וְהִנֵּ֥הֿ אֵֽין־יוֹסֵ֖ףֿ בַּבּ֑וֹר וַיִּקְרַ֖ע אֶתֿ־בְּגָֿדָֽֿיו׃
[‏ל] וַיָּ֥שָׁבֿ אֶל־אֶחָ֖יו וַיֹּאֿמַ֑ר הַיֶּ֣לֶדֿ אֵינֶ֔נּוּ וַֽאֲנִ֖י אָ֥נָהֿ אֲנִי־בָֽֿא׃
[‏לא] וַיִּקְח֖וּ אֶתֿ־כְּתֹֿ֣נֶתֿ יוֹסֵ֑ףֿ וַֽיִּשְׁחֲטוּ֙ שְׂעִ֣יר עִזִּ֔ים וַיִּטְבְּל֥וּ אֶתֿ־הַכֻּתֹּ֖נֶתֿ בַּדָּֽם׃
[‏לב] וַֽיְשַׁלְּח֞וּ אֶתֿ־כְּתֹֿ֣נֶתֿ הַפַּסִּ֗ים וַיָּבִ֙יאוּ֙ אֶל־אֲבִֿיהֶ֔ם וַיֹּֽאֿמְר֖וּ זֹ֣אֿתֿ מָצָ֑אֿנוּ הַכֶּר־נָ֗א הַכְּתֹֿ֧נֶתֿ בִּנְךָֿ֛ הִ֖וא אִם־לֹֽא׃
[‏לג] וַיַּכִּירָ֤הּ וַיֹּ֙אֿמֶר֙ כְּתֹֿ֣נֶתֿ בְּנִ֔י חַיָּ֥הֿ רָעָ֖הֿ אֲכָֿלָ֑תְֿהוּ טָרֹ֥ףֿ טֹרַ֖ףֿ יוֹסֵֽףֿ׃
[‏לד] וַיִּקְרַ֤ע יַֽעֲקֹב֙ שִׂמְלֹתָ֔יו וַיָּ֥שֶׂם שַׂ֖ק בְּמָתְֿנָ֑יו וַיִּתְֿאַבֵּ֥ל עַל־בְּנ֖וֹ יָמִ֥ים רַבִּֽים׃
[‏לה] וַיָּקֻמוּ֩ כָֿל־בָּנָ֨יו וְכָֿל־בְּנֹתָ֜יו לְנַֽחֲמ֗וֹ וַיְמָאֵן֙ לְהִתְֿנַחֵ֔ם וַיֹּ֕אֿמֶר כִּֽי־אֵרֵ֧דֿ אֶל־בְּנִ֛י אָבֵֿ֖ל שְׁאֹ֑לָהֿ וַיֵּ֥בְֿךְּ אֹתֿ֖וֹ אָבִֽֿיו׃
[‏לו] וְהַ֨מְּדָֿנִ֔ים מָֽכְֿר֥וּ אֹתֿ֖וֹ אֶל־מִצְרָ֑יִם לְפֽֿוֹטִיפַֿר֙ סְרִ֣יס פַּרְעֹ֔הֿ שַׂ֖ר הַטַּבָּחִֽים׃פ

פרק לח
[רביעי] [‏א] וַֽיְהִי֙ בָּעֵ֣תֿ הַהִ֔וא וַיֵּ֥רֶדֿ יְהוּדָֿ֖הֿ מֵאֵ֣תֿ אֶחָ֑יו וַיֵּ֛ט עַדֿ־אִ֥ישׁ עֲדֻֿלָּמִ֖י וּשְׁמ֥וֹ חִירָֽהֿ׃
[‏ב] וַיַּרְא־שָׁ֧ם יְהוּדָֿ֛הֿ בַּתֿ־אִ֥ישׁ כְּנַֽעֲנִ֖י וּשְׁמ֣וֹ שׁ֑וּעַ וַיִּקָּחֶ֖הָ וַיָּבֹֿ֥א אֵלֶֽיהָ׃
[‏ג] וַתַּ֖הַר וַתֵּ֣לֶדֿ בֵּ֑ן וַיִּקְרָ֥א אֶתֿ־שְׁמ֖וֹ עֵֽר׃
[‏ד] וַתַּ֥הַר ע֖וֹדֿ וַתֵּ֣לֶדֿ בֵּ֑ן וַתִּקְרָ֥א אֶתֿ־שְׁמ֖וֹ אוֹנָֽן׃
[‏ה] וַתֹּ֤סֶףֿ עוֹד֙ וַתֵּ֣לֶדֿ בֵּ֔ן וַתִּקְרָ֥א אֶתֿ־שְׁמ֖וֹ שֵׁלָ֑הֿ וְהָיָ֥הֿ בִֿכְֿזִ֖יבֿ בְּלִדְֿתָּ֥הּ אֹתֽֿוֹ׃
[‏ו] וַיִּקַּ֧ח יְהוּדָֿ֛הֿ אִשָּׁ֖הֿ לְעֵ֣ר בְּכֿוֹר֑וֹ וּשְׁמָ֖הּ תָּמָֽר׃
[‏ז] וַיְהִ֗י עֵ֚ר בְּכֿ֣וֹר יְהוּדָ֔הֿ רַ֖ע בְּעֵינֵ֣י יְהֹוָ֑ה וַיְמִתֵֿ֖הוּ יְהֹוָֽה׃
[‏ח] וַיֹּ֤אֿמֶר יְהוּדָֿה֙ לְאוֹנָ֔ן בֹּ֛א אֶל־אֵ֥שֶׁתֿ אָחִ֖יךָֿ וְיַבֵּ֣ם אֹתָֿ֑הּ וְהָקֵ֥ם זֶ֖רַע לְאָחִֽיךָֿ׃
[‏ט] וַיֵּ֣דַֿע אוֹנָ֔ן כִּ֛י לֹ֥א ל֖וֹ יִֽהְיֶ֣הֿ הַזָּ֑רַע וְהָיָ֞הֿ אִם־בָּ֨א אֶל־אֵ֤שֶׁתֿ אָחִיו֙ וְשִׁחֵ֣תֿ אַ֔רְצָהֿ לְבִֿלְתִּ֥י נְתָֿן־זֶ֖רַע לְאָחִֽיו׃
[‏י] וַיֵּ֛רַע בְּעֵינֵ֥י יְהֹוָ֖ה אֲשֶׁ֣ר עָשָׂ֑הֿ וַיָּ֖מֶתֿ גַּם־אֹתֽֿוֹ׃
[‏יא] וַיֹּ֣אֿמֶר יְהוּדָֿה֩ לְתָֿמָ֨ר כַּלָּת֜וֹ שְׁבִֿ֧י אַלְמָנָ֣הֿ בֵֿיתֿ־אָבִ֗יךְֿ עַדֿ־יִגְֿדַּל֙ שֵׁלָ֣הֿ בְֿנִ֔י כִּ֣י אָמַ֔ר פֶּן־יָמ֥וּתֿ גַּם־ה֖וּא כְּאֶחָ֑יו וַתֵּ֣לֶךְֿ תָּמָ֔ר וַתֵּ֖שֶׁבֿ בֵּ֥יתֿ אָבִֽֿיהָ׃
[‏יב] וַיִּרְבּוּ֙ הַיָּמִ֔ים וַתָּ֖מָתֿ בַּתֿ־שׁ֣וּעַ אֵֽשֶׁתֿ־יְהוּדָֿ֑הֿ וַיִּנָּ֣חֶם יְהוּדָ֗הֿ וַיַּ֜עַל עַל־גֹּֽזֲזֵ֤י צֹאֿנוֹ֙ ה֗וּא וְחִירָ֛הֿ רֵעֵ֥הוּ הָֽעֲדֻֿלָּמִ֖י תִּמְנָֽתָֿהֿ׃
[‏יג] וַיֻּגַּ֥דֿ לְתָֿמָ֖ר לֵאֿמֹ֑ר הִנֵּ֥הֿ חָמִ֛יךְֿ עֹלֶ֥הֿ תִֿמְנָ֖תָֿהֿ לָגֹֿ֥ז צֹאֿנֽוֹ׃
[‏יד] וַתָּסַר֩ בִּגְֿדֵ֨י אַלְמְנוּתָ֜הּ מֵֽעָלֶ֗יהָ וַתְּכַֿ֤ס בַּצָּעִיף֙ וַתִּֽתְֿעַלָּ֔ףֿ וַתֵּ֙שֶׁב֙ בְּפֶֿ֣תַֿח עֵינַ֔יִם אֲשֶׁ֖ר עַל־דֶּ֣רֶךְֿ תִּמְנָ֑תָֿהֿ כִּ֤י רָֽאֲתָֿה֙ כִּֽי־גָֿדַֿ֣ל שֵׁלָ֔הֿ וְהִ֕וא לֹֽא־נִתְּנָ֥הֿ ל֖וֹ לְאִשָּֽׁהֿ׃
[‏טו] וַיִּרְאֶ֣הָ יְהוּדָ֔הֿ וַֽיַּחְשְׁבֶֿ֖הָ לְזוֹנָ֑הֿ כִּ֥י כִֿסְּתָֿ֖הֿ פָּנֶֽיהָ׃
[‏טז] וַיֵּ֨ט אֵלֶ֜יהָ אֶל־הַדֶּ֗רֶךְֿ וַיֹּ֙אֿמֶר֙ הָֽבָֿהֿ־נָּא֙ אָבֿ֣וֹא אֵלַ֔יִךְֿ כִּ֚י לֹ֣א יָדַ֔ע כִּ֥י כַֿלָּתֿ֖וֹ הִ֑וא וַתֹּ֙אֿמֶר֙ מַהֿ־תִּֽתֶּן־לִ֔י כִּ֥י תָֿבֿ֖וֹא אֵלָֽי׃
[‏יז] וַיֹּ֕אֿמֶר אָֽנֹכִֿ֛י אֲשַׁלַּ֥ח גְּדִֽֿי־עִזִּ֖ים מִן־הַצֹּ֑אֿן וַתֹּ֕אֿמֶר אִם־תִּתֵּ֥ן עֵֽרָבֿ֖וֹן עַ֥דֿ שָׁלְחֶֽךָֿ׃
[‏יח] וַיֹּ֗אֿמֶר מָ֣הֿ הָעֵֽרָבֿוֹן֘ אֲשֶׁ֣ר אֶֽתֶּן־לָּךְ֒ וַתֹּ֗אֿמֶר חֹתָֽֿמְךָ֙ וּפְֿתִֿילֶ֔ךָֿ וּמַטְּךָֿ֖ אֲשֶׁ֣ר בְּיָדֶֿ֑ךָֿ וַיִּֽתֶּן־לָּ֛הּ וַיָּבֹֿ֥א אֵלֶ֖יהָ וַתַּ֥הַר לֽוֹ׃
[‏יט] וַתָּ֣קָם וַתֵּ֔לֶךְֿ וַתָּ֥סַר צְעִיפָֿ֖הּ מֵֽעָלֶ֑יהָ וַתִּלְבַּ֖שׁ בִּגְֿדֵֿ֥י אַלְמְנוּתָֽֿהּ׃
[‏כ] וַיִּשְׁלַ֨ח יְהוּדָ֜הֿ אֶתֿ־גְּדִֿ֣י הָֽעִזִּ֗ים בְּיַד֙ רֵעֵ֣הוּ הָֽעֲדֻֿלָּמִ֔י לָקַ֥חַתֿ הָעֵֽרָבֿ֖וֹן מִיַּ֣דֿ הָֽאִשָּׁ֑הֿ וְל֖אֺ מְצָאָֽהּ׃
[‏כא] וַיִּשְׁאַ֞ל אֶתֿ־אַנְשֵׁ֤י מְקֹמָהּ֙ לֵאֿמֹ֔ר אַיֵּ֧הֿ הַקְּדֵֿשָׁ֛הֿ הִ֥וא בָֽֿעֵינַ֖יִם עַל־הַדָּ֑רֶךְֿ וַיֹּ֣אֿמְר֔וּ לֹֽא־הָֽיְתָֿ֥הֿ בָֿזֶ֖הֿ קְדֵֿשָֽׁהֿ׃
[‏כב] וַיָּ֙שָׁב֙ אֶל־יְהוּדָ֔הֿ וַיֹּ֖אֿמֶר לֹ֣א מְצָאֿתִֿ֑יהָ וְגַ֨ם אַנְשֵׁ֤י הַמָּקוֹם֙ אָֽמְר֔וּ לֹֽא־הָֽיְתָֿ֥הֿ בָֿזֶ֖הֿ קְדֵֿשָֽׁהֿ׃
[‏כג] וַיֹּ֤אֿמֶר יְהוּדָֿה֙ תִּֽקַּח־לָ֔הּ פֶּ֖ן נִֽהְיֶ֣הֿ לָבֿ֑וּז הִנֵּ֤הֿ שָׁלַ֙חְתִּי֙ הַגְּדִֿ֣י הַזֶּ֔הֿ וְאַתָּ֖הֿ לֹ֥א מְצָאֿתָֽֿהּ׃
[‏כד] וַיְהִ֣י׀ כְּמִשְׁלֹ֣שׁ חֳדָֿשִׁ֗ים וַיֻּגַּ֨דֿ לִֽיהוּדָֿ֤הֿ לֵאֿמֹר֙ זָֽנְתָֿה֙ תָּמָ֣ר כַּלָּתֶ֔ךָֿ וְגַֿ֛ם הִנֵּ֥הֿ הָרָ֖הֿ לִזְנוּנִ֑ים וַיֹּ֣אֿמֶר יְהוּדָ֔הֿ הֽוֹצִיא֖וּהָ וְתִֿשָּׂרֵֽףֿ׃
[‏כה] הִ֣וא מוּצֵ֗אֿתֿ וְהִ֨יא שָֽׁלְחָ֤הֿ אֶל־חָמִ֙יהָ֙ לֵאֿמֹ֔ר לְאִישׁ֙ אֲשֶׁר־אֵ֣לֶּהֿ לּ֔וֹ אָֽנֹכִֿ֖י הָרָ֑הֿ וַתֹּ֙אֿמֶר֙ הַכֶּר־נָ֔א לְמִ֞י הַֽחֹתֶֿ֧מֶתֿ וְהַפְּתִֿילִ֛ים וְהַמַּטֶּ֖הֿ הָאֵֽלֶּהֿ׃
[‏כו] וַיַּכֵּ֣ר יְהוּדָ֗הֿ וַיֹּ֙אֿמֶר֙ צָֽדְֿקָ֣הֿ מִמֶּ֔נִּי כִּֽי־עַל־כֵּ֥ן לֹֽא־נְתַֿתִּ֖יהָ לְשֵׁלָ֣הֿ בְֿנִ֑י וְלֹֽא־יָסַ֥ףֿ ע֖וֹדֿ לְדַֿעְתָּֽהּ׃
[‏כז] וַיְהִ֖י בְּעֵ֣תֿ לִדְֿתָּ֑הּ וְהִנֵּ֥הֿ תְֿאוֹמִ֖ים בְּבִֿטְנָֽהּ׃
[‏כח] וַיְהִ֥י בְֿלִדְֿתָּ֖הּ וַיִּֽתֶּן־יָ֑דֿ וַתִּקַּ֣ח הַֽמְיַלֶּ֗דֶֿתֿ וַתִּקְשֹׁ֨ר עַל־יָדֿ֤וֹ שָׁנִי֙ לֵאֿמֹ֔ר זֶ֖הֿ יָצָ֥א רִֽאֿשֹׁנָֽהֿ׃
[‏כט] וַיְהִ֣י׀ כְּמֵשִׁ֣יבֿ יָד֗וֹ וְהִנֵּה֙ יָצָ֣א אָחִ֔יו וַתֹּ֕אֿמֶר מַהֿ־פָּרַ֖צְתָּ עָלֶ֣יךָֿ פָּ֑רֶץ וַיִּקְרָ֥א שְׁמ֖וֹ פָּֽרֶץ׃
[‏ל] וְאַחַר֙ יָצָ֣א אָחִ֔יו אֲשֶׁ֥ר עַל־יָדֿ֖וֹ הַשָּׁנִ֑י וַיִּקְרָ֥א שְׁמ֖וֹ זָֽרַח׃ס

פרק לט
[חמישי] [‏א] וְיוֹסֵ֖ףֿ הוּרַ֣דֿ מִצְרָ֑יְמָהֿ וַיִּקְנֵ֡הוּ פּֽוֹטִיפַֿר֩ סְרִ֨יס פַּרְעֹ֜הֿ שַׂ֤ר הַטַּבָּחִים֙ אִ֣ישׁ מִצְרִ֔י מִיַּד֙ הַיִּשְׁמְעֵאֿלִ֔ים אֲשֶׁ֥ר הֽוֹרִדֻֿ֖הוּ שָֽׁמָּהֿ׃
[‏ב] וַיְהִ֤י יְהֹוָה֙ אֶתֿ־יוֹסֵ֔ףֿ וַיְהִ֖י אִ֣ישׁ מַצְלִ֑יחַ וַיְהִ֕י בְּבֵֿ֥יתֿ אֲדֹֿנָ֖יו הַמִּצְרִֽי׃
[‏ג] וַיַּ֣רְא אֲדֹֿנָ֔יו כִּ֥י יְהֹוָ֖ה אִתּ֑וֹ וְכֹֿל֙ אֲשֶׁר־ה֣וּא עֹשֶׂ֔הֿ יְהֹוָ֖ה מַצְלִ֥יחַ בְּיָדֽֿוֹ׃
[‏ד] וַיִּמְצָ֨א יוֹסֵ֥ףֿ חֵ֛ן בְּעֵינָ֖יו וַיְשָׁ֣רֶתֿ אֹתֿ֑וֹ וַיַּפְֿקִדֵ֙הוּ֙ עַל־בֵּית֔וֹ וְכָֿל־יֶשׁ־ל֖וֹ נָתַֿ֥ן בְּיָדֽֿוֹ׃
[‏ה] וַיְהִ֡י מֵאָז֩ הִפְֿקִ֨ידֿ אֹת֜וֹ בְּבֵֿית֗וֹ וְעַל֙ כָּל־אֲשֶׁ֣ר יֶשׁ־ל֔וֹ וַיְבָֿ֧רֶךְֿ יְהֹוָ֛ה אֶתֿ־בֵּ֥יתֿ הַמִּצְרִ֖י בִּגְֿלַ֣ל יוֹסֵ֑ףֿ וַיְהִ֞י בִּרְכַּ֤תֿ יְהֹוָה֙ בְּכָֿל־אֲשֶׁ֣ר יֶשׁ־ל֔וֹ בַּבַּ֖יִתֿ וּבַֿשָּׂדֶֽֿהֿ׃
[‏ו] וַיַּֽעֲזֹ֣בֿ כָּל־אֲשֶׁר־לוֹ֘ בְּיַ֣דֿ יוֹסֵף֒ וְלֹֽא־יָדַֿ֤ע אִתּוֹ֙ מְא֔וּמָהֿ כִּ֥י אִם־הַלֶּ֖חֶם אֲשֶׁר־ה֣וּא אוֹכֵֿ֑ל וַיְהִ֣י יוֹסֵ֔ףֿ יְפֵֿהֿ־תֹֿ֖אַר וִיפֵֿ֥הֿ מַרְאֶֽהֿ׃
[ששי] [‏ז] וַיְהִ֗י אַחַר֙ הַדְּבָֿרִ֣ים הָאֵ֔לֶּהֿ וַתִּשָּׂ֧א אֵֽשֶׁתֿ־אֲדֹֿנָ֛יו אֶתֿ־עֵינֶ֖יהָ אֶל־יוֹסֵ֑ףֿ וַתֹּ֖אֿמֶר שִׁכְֿבָֿ֥הֿ עִמִּֽי׃
[‏ח] וַיְמָאֵ֓ן׀ וַיֹּ֙אֿמֶר֙ אֶל־אֵ֣שֶׁתֿ אֲדֹֿנָ֔יו הֵ֣ן אֲדֹֿנִ֔י לֹֽא־יָדַֿ֥ע אִתִּ֖י מַהֿ־בַּבָּ֑יִתֿ וְכֹֿ֥ל אֲשֶׁר־יֶשׁ־ל֖וֹ נָתַֿ֥ן בְּיָדִֽֿי׃
[‏ט] אֵינֶ֨נּוּ גָֿד֜וֹל בַּבַּ֣יִתֿ הַזֶּה֘ מִמֶּנִּי֒ וְלֹֽא־חָשַׂ֤ךְֿ מִמֶּ֙נִּי֙ מְא֔וּמָהֿ כִּ֥י אִם־אוֹתָֿ֖ךְֿ בַּֽאֲשֶׁ֣ר אַתְּ־אִשְׁתּ֑וֹ וְאֵ֨יךְֿ אֶֽעֱשֶׂ֜הֿ הָֽרָעָ֤הֿ הַגְּדֹֿלָה֙ הַזֹּ֔אֿתֿ וְחָטָ֖אֿתִֿי לֵֽאֿלֹהִֽים׃
[‏י] וַיְהִ֕י כְּדַֿבְּרָ֥הּ אֶל־יוֹסֵ֖ףֿ י֣וֹם׀ י֑וֹם וְלֹֽא־שָׁמַ֥ע אֵלֶ֛יהָ לִשְׁכַּ֥בֿ אֶצְלָ֖הּ לִֽהְי֥וֹתֿ עִמָּֽהּ׃
[‏יא] ‍ֽוַיְהִי֙ כְּהַיּ֣וֹם הַזֶּ֔הֿ וַיָּבֹֿ֥א הַבַּ֖יְתָֿהֿ לַֽעֲשׂ֣וֹתֿ מְלַאֿכְֿתּ֑וֹ וְאֵ֨ין אִ֜ישׁ מֵֽאַנְשֵׁ֥י הַבַּ֛יִתֿ שָׁ֖ם בַּבָּֽיִתֿ׃
[‏יב] וַתִּתְֿפְּשֵׂ֧הוּ בְּבִֿגְֿדֿ֛וֹ לֵאֿמֹ֖ר שִׁכְֿבָֿ֣הֿ עִמִּ֑י וַיַּֽעֲזֹ֤בֿ בִּגְֿדֿוֹ֙ בְּיָדָ֔הּ וַיָּ֖נָס וַיֵּצֵ֥א הַחֽוּצָהֿ׃
[‏יג] וַֽיְהִי֙ כִּרְאוֹתָ֔הּ כִּֽי־עָזַ֥בֿ בִּגְֿדֿ֖וֹ בְּיָדָֿ֑הּ וַיָּ֖נָס הַחֽוּצָהֿ׃
[‏יד] וַתִּקְרָ֞א לְאַנְשֵׁ֣י בֵֿיתָ֗הּ וַתֹּ֤אֿמֶר לָהֶם֙ לֵאֿמֹ֔ר רְא֗וּ הֵ֥בִֿיא לָ֛נוּ אִ֥ישׁ עִבְֿרִ֖י לְצַ֣חֶק בָּ֑נוּ בָּ֤א אֵלַי֙ לִשְׁכַּ֣בֿ עִמִּ֔י וָֽאֶקְרָ֖א בְּק֥וֹל גָּדֽֿוֹל׃
[‏טו] וַיְהִ֣י כְֿשָׁמְע֔וֹ כִּֽי־הֲרִימֹ֥תִֿי קוֹלִ֖י וָֽאֶקְרָ֑א וַיַּֽעֲזֹ֤בֿ בִּגְֿדֿוֹ֙ אֶצְלִ֔י וַיָּ֖נָס וַיֵּצֵ֥א הַחֽוּצָהֿ׃
[‏טז] וַתַּנַּ֥ח בִּגְֿדֿ֖וֹ אֶצְלָ֑הּ עַדֿ־בּ֥וֹא אֲדֹֿנָ֖יו אֶל־בֵּיתֽֿוֹ׃
[‏יז] וַתְּדַֿבֵּ֣ר אֵלָ֔יו כַּדְּבָֿרִ֥ים הָאֵ֖לֶּהֿ לֵאֿמֹ֑ר בָּ֣א אֵלַ֞י הָעֶ֧בֶֿדֿ הָֽעִבְֿרִ֛י אֲשֶׁר־הֵבֵֿ֥אֿתָֿ לָּ֖נוּ לְצַ֥חֶק בִּֽי׃
[‏יח] וַיְהִ֕י כַּֽהֲרִימִ֥י קוֹלִ֖י וָֽאֶקְרָ֑א וַיַּֽעֲזֹ֥בֿ בִּגְֿדֿ֛וֹ אֶצְלִ֖י וַיָּ֥נָס הַחֽוּצָהֿ׃
[‏יט] וַיְהִי֩ כִֿשְׁמֹ֨עַ אֲדֹֿנָ֜יו אֶתֿ־דִּבְֿרֵ֣י אִשְׁתּ֗וֹ אֲשֶׁ֨ר דִּבְּרָ֤הֿ אֵלָיו֙ לֵאֿמֹ֔ר כַּדְּבָֿרִ֣ים הָאֵ֔לֶּהֿ עָ֥שָׂה לִ֖י עַבְֿדֶּ֑ךָֿ וַיִּ֖חַר אַפּֽוֹ׃
[‏כ] וַיִּקַּח֩ אֲדֹֿנֵ֨י יוֹסֵ֜ףֿ אֹת֗וֹ וַֽיִּתְּנֵ֙הוּ֙ אֶל־בֵּ֣יתֿ הַסֹּ֔הַר מְק֕וֹם אֲשֶׁר־//כתיב// אסור֥י //קרי// אֲסִירֵ֥י הַמֶּ֖לֶךְֿ אֲסוּרִ֑ים וַֽיְהִי־שָׁ֖ם בְּבֵֿ֥יתֿ הַסֹּֽהַר׃
[‏כא] וַיְהִ֤י יְהֹוָה֙ אֶתֿ־יוֹסֵ֔ףֿ וַיֵּ֥ט אֵלָ֖יו חָ֑סֶדֿ וַיִּתֵּ֣ן חִנּ֔וֹ בְּעֵינֵ֖י שַׂ֥ר בֵּֽיתֿ־הַסֹּֽהַר׃
[‏כב] וַיִּתֵּ֞ן שַׂ֤ר בֵּֽיתֿ־הַסֹּ֙הַר֙ בְּיַדֿ־יוֹסֵ֔ףֿ אֵ֚תֿ כָּל־הָ֣אֲסִירִ֔ם אֲשֶׁ֖ר בְּבֵֿ֣יתֿ הַסֹּ֑הַר וְאֵ֨תֿ כָּל־אֲשֶׁ֤ר עֹשִׂים֙ שָׁ֔ם ה֖וּא הָיָ֥הֿ עֹשֶֽׂהֿ׃
[‏כג] אֵ֣ין׀ שַׂ֣ר בֵּֽיתֿ־הַסֹּ֗הַר רֹאֶ֤הֿ אֶֽתֿ־כָּל־מְא֙וּמָה֙ בְּיָד֔וֹ בַּֽאֲשֶׁ֥ר יְהֹוָ֖ה אִתּ֑וֹ וַֽאֲשֶׁר־ה֥וּא עֹשֶׂ֖הֿ יְהֹוָ֥ה מַצְלִֽיחַ׃פ

פרק מ
[שביעי] [‏א] וַיְהִ֗י אַחַר֙ הַדְּבָֿרִ֣ים הָאֵ֔לֶּהֿ חָֽטְא֛וּ מַשְׁקֵ֥הֿ מֶֽלֶךְֿ־מִצְרַ֖יִם וְהָֽאֹפֶֿ֑הֿ לַֽאֲדֹֽֿנֵיהֶ֖ם לְמֶ֥לֶךְֿ מִצְרָֽיִם׃
[‏ב] וַיִּקְצֹ֣ףֿ פַּרְעֹ֔הֿ עַ֖ל שְׁנֵ֣י סָֽרִיסָ֑יו עַ֚ל שַׂ֣ר הַמַּשְׁקִ֔ים וְעַ֖ל שַׂ֥ר הָֽאוֹפִֽֿים׃
[‏ג] וַיִּתֵּ֨ן אֹתָ֜ם בְּמִשְׁמַ֗ר בֵּ֛יתֿ שַׂ֥ר הַטַּבָּחִ֖ים אֶל־בֵּ֣יתֿ הַסֹּ֑הַר מְק֕וֹם אֲשֶׁ֥ר יוֹסֵ֖ףֿ אָס֥וּר שָֽׁם׃
[‏ד] וַ֠יִּפְֿקֹדֿ שַׂ֣ר הַטַּבָּחִ֧ים אֶתֿ־יוֹסֵ֛ףֿ אִתָּ֖ם וַיְשָׁ֣רֶתֿ אֹתָֿ֑ם וַיִּֽהְי֥וּ יָמִ֖ים בְּמִשְׁמָֽר׃
[‏ה] וַיַּֽחַלְמוּ֩ חֲל֨וֹם שְׁנֵיהֶ֜ם אִ֤ישׁ חֲלֹמוֹ֙ בְּלַ֣יְלָהֿ אֶחָ֔דֿ אִ֖ישׁ כְּפִֿתְֿר֣וֹן חֲלֹמ֑וֹ הַמַּשְׁקֶ֣הֿ וְהָֽאֹפֶ֗הֿ אֲשֶׁר֙ לְמֶ֣לֶךְֿ מִצְרַ֔יִם אֲשֶׁ֥ר אֲסוּרִ֖ים בְּבֵֿ֥יתֿ הַסֹּֽהַר׃
[‏ו] וַיָּבֹֿ֧א אֲלֵיהֶ֛ם יוֹסֵ֖ףֿ בַּבֹּ֑קֶר וַיַּ֣רְא אֹתָ֔ם וְהִנָּ֖ם זֹֽעֲפִֽֿים׃
[‏ז] וַיִּשְׁאַ֞ל אֶתֿ־סְרִיסֵ֣י פַֿרְעֹ֗הֿ אֲשֶׁ֨ר אִתּ֧וֹ בְּמִשְׁמַ֛ר בֵּ֥יתֿ אֲדֹֿנָ֖יו לֵאֿמֹ֑ר מַדּ֛וּעַ פְּנֵיכֶֿ֥ם רָעִ֖ים הַיּֽוֹם׃
[‏ח] וַיֹּֽאֿמְר֣וּ אֵלָ֔יו חֲל֣וֹם חָלַ֔מְנוּ וּפֹֿתֵֿ֖ר אֵ֣ין אֹתֿ֑וֹ וַיֹּ֨אֿמֶר אֲלֵהֶ֜ם יוֹסֵ֗ףֿ הֲל֤וֹא לֵֽאֿלֹהִים֙ פִּתְֿרֹנִ֔ים סַפְּרוּ־נָ֖א לִֽי׃
[‏ט] וַיְסַפֵּ֧ר שַֽׂר־הַמַּשְׁקִ֛ים אֶתֿ־חֲלֹמ֖וֹ לְיוֹסֵ֑ףֿ וַיֹּ֣אֿמֶר ל֔וֹ בַּֽחֲלוֹמִ֕י וְהִנֵּהֿ־גֶֿ֖פֶֿן לְפָֿנָֽי׃
[‏י] וּבַֿגֶּ֖פֶֿן שְׁלֹשָׁ֣הֿ שָֽׂרִיגִֿ֑ם וְהִ֤וא כְֿפֹֿרַ֙חַת֙ עָֽלְתָֿ֣הֿ נִצָּ֔הּ הִבְֿשִׁ֥ילוּ אַשְׁכְּלֹתֶֿ֖יהָ עֲנָבִֽֿים׃
[‏יא] וְכֿ֥וֹס פַּרְעֹ֖הֿ בְּיָדִֿ֑י וָֽאֶקַּ֣ח אֶתֿ־הָֽעֲנָבִ֗ים וָֽאֶשְׂחַ֤ט אֹתָֿם֙ אֶל־כּ֣וֹס פַּרְעֹ֔הֿ וָֽאֶתֵּ֥ן אֶתֿ־הַכּ֖וֹס עַל־כַּ֥ףֿ פַּרְעֹֽהֿ׃
[‏יב] וַיֹּ֤אֿמֶר לוֹ֙ יוֹסֵ֔ףֿ זֶ֖הֿ פִּתְֿרֹנ֑וֹ שְׁלֹ֙שֶׁת֙ הַשָּׂ֣רִגִ֔ים שְׁלֹ֥שֶׁתֿ יָמִ֖ים הֵֽם׃
[‏יג] בְּע֣וֹדֿ׀ שְׁלֹ֣שֶׁתֿ יָמִ֗ים יִשָּׂ֤א פַֿרְעֹה֙ אֶתֿ־רֹאֿשֶׁ֔ךָֿ וַֽהֲשִֽׁיבְֿךָֿ֖ עַל־כַּנֶּ֑ךָֿ וְנָֽתַֿתָּ֤ כֽֿוֹס־פַּרְעֹה֙ בְּיָד֔וֹ כַּמִּשְׁפָּט֙ הָֽרִאֿשׁ֔וֹן אֲשֶׁ֥ר הָיִ֖יתָֿ מַשְׁקֵֽהוּ׃
[‏יד] כִּ֧י אִם־זְכַֿרְתַּ֣נִי אִתְּךָ֗ כַּֽאֲשֶׁר֙ יִ֣יטַבֿ לָ֔ךְֿ וְעָשִֽׂיתָֿ־נָּ֥א עִמָּדִֿ֖י חָ֑סֶדֿ וְהִזְכַּרְתַּ֙נִי֙ אֶל־פַּרְעֹ֔הֿ וְהֽוֹצֵאֿתַֿ֖נִי מִן־הַבַּ֥יִתֿ הַזֶּֽהֿ׃
[‏טו] כִּֽי־גֻֿנֹּ֣בֿ גֻּנַּ֔בְֿתִּי מֵאֶ֖רֶץ הָֽעִבְֿרִ֑ים וְגַֿם־פֹּה֙ לֹֽא־עָשִׂ֣יתִֿי מְא֔וּמָהֿ כִּֽי־שָׂמ֥וּ אֹתִֿ֖י בַּבּֽוֹר׃
[‏טז] וַיַּ֥רְא שַֽׂר־הָֽאֹפִֿ֖ים כִּ֣י ט֣וֹבֿ פָּתָֿ֑ר וַיֹּ֙אֿמֶר֙ אֶל־יוֹסֵ֔ףֿ אַףֿ־אֲנִי֙ בַּֽחֲלוֹמִ֔י וְהִנֵּ֗הֿ שְׁלֹשָׁ֛הֿ סַלֵּ֥י חֹרִ֖י עַל־רֹאֿשִֽׁי׃
[‏יז] וּבַֿסַּ֣ל הָֽעֶלְי֗וֹן מִכֹּ֛ל מַֽאֲכַֿ֥ל פַּרְעֹ֖הֿ מַֽעֲשֵׂ֣הֿ אֹפֶֿ֑הֿ וְהָע֗וֹףֿ אֹכֵֿ֥ל אֹתָֿ֛ם מִן־הַסַּ֖ל מֵעַ֥ל רֹאֿשִֽׁי׃
[‏יח] וַיַּ֤עַן יוֹסֵף֙ וַיֹּ֔אֿמֶר זֶ֖הֿ פִּתְֿרֹנ֑וֹ שְׁלֹ֙שֶׁת֙ הַסַּלִּ֔ים שְׁלֹ֥שֶׁתֿ יָמִ֖ים הֵֽם׃
[‏יט] בְּע֣וֹדֿ׀ שְׁלֹ֣שֶׁתֿ יָמִ֗ים יִשָּׂ֨א פַֿרְעֹ֤הֿ אֶתֿ־רֹֽאֿשְׁךָ֙ מֵֽעָלֶ֔יךָֿ וְתָֿלָ֥הֿ אֽוֹתְֿךָֿ֖ עַל־עֵ֑ץ וְאָכַֿ֥ל הָע֛וֹףֿ אֶתֿ־בְּשָֽׂרְךָֿ֖ מֵֽעָלֶֽיךָֿ׃
[מפטיר] [‏כ] וַיְהִ֣י׀ בַּיּ֣וֹם הַשְּׁלִישִׁ֗י י֚וֹם הֻלֶּ֣דֶֿתֿ אֶתֿ־פַּרְעֹ֔הֿ וַיַּ֥עַשׂ מִשְׁתֶּ֖הֿ לְכָֿל־עֲבָֿדָֿ֑יו וַיִּשָּׂ֞א אֶתֿ־רֹ֣אֿשׁ׀ שַׂ֣ר הַמַּשְׁקִ֗ים וְאֶתֿ־רֹ֛אֿשׁ שַׂ֥ר הָֽאֹפִֿ֖ים בְּתֿ֥וֹךְֿ עֲבָֿדָֽֿיו׃
[‏כא] וַיָּ֛שֶׁבֿ אֶתֿ־שַׂ֥ר הַמַּשְׁקִ֖ים עַל־מַשְׁקֵ֑הוּ וַיִּתֵּ֥ן הַכּ֖וֹס עַל־כַּ֥ףֿ פַּרְעֹֽהֿ׃
[‏כב] וְאֵ֛תֿ שַׂ֥ר הָֽאֹפִֿ֖ים תָּלָ֑הֿ כַּֽאֲשֶׁ֥ר פָּתַֿ֛ר לָהֶ֖ם יוֹסֵֽףֿ׃
[‏כג] וְלֹֽא־זָכַֿ֧ר שַֽׂר־הַמַּשְׁקִ֛ים אֶתֿ־יוֹסֵ֖ףֿ וַיִּשְׁכָּחֵֽהוּ׃פ

פרק מא
‏{פרשת מקץ}[‏א] וַיְהִ֕י מִקֵּ֖ץ שְׁנָתַֿ֣יִם יָמִ֑ים וּפַֿרְעֹ֣הֿ חֹלֵ֔ם וְהִנֵּ֖הֿ עֹמֵ֥דֿ עַל־הַיְאֹֽר׃
[‏ב] וְהִנֵּ֣הֿ מִן־הַיְאֹ֗ר עֹלֹת֙ שֶׁ֣בַֿע פָּר֔וֹתֿ יְפֿ֥וֹתֿ מַרְאֶ֖הֿ וּבְֿרִיאֹ֣תֿ בָּשָׂ֑ר וַתִּרְעֶ֖ינָהֿ בָּאָֽחוּ׃
[‏ג] וְהִנֵּ֞הֿ שֶׁ֧בַֿע פָּר֣וֹתֿ אֲחֵר֗וֹתֿ עֹל֤וֹתֿ אַֽחֲרֵיהֶן֙ מִן־הַיְאֹ֔ר רָע֥וֹתֿ מַרְאֶ֖הֿ וְדַֿקּ֣וֹתֿ בָּשָׂ֑ר ‍ֽוַתַּֽעֲמֹ֛דְֿנָהֿ אֵ֥צֶל הַפָּר֖וֹתֿ עַל־שְׂפַֿ֥תֿ הַיְאֹֽר׃
[‏ד] וַתֹּאֿכַֿ֣לְנָהֿ הַפָּר֗וֹתֿ רָע֤וֹתֿ הַמַּרְאֶה֙ וְדַֿקֹּ֣תֿ הַבָּשָׂ֔ר אֵ֚תֿ שֶׁ֣בַֿע הַפָּר֔וֹתֿ יְפֹֿ֥תֿ הַמַּרְאֶ֖הֿ וְהַבְּרִיאֹ֑תֿ וַיִּיקַ֖ץ פַּרְעֹֽהֿ׃
[‏ה] וַיִּישָׁ֕ן ‍ֽוַיַּֽחֲלֹ֖ם שֵׁנִ֑יתֿ וְהִנֵּ֣הֿ׀ שֶׁ֣בַֿע שִׁבֳּלִ֗ים עֹל֛וֹתֿ בְּקָנֶ֥הֿ אֶחָ֖דֿ בְּרִיא֥וֹתֿ וְטֹבֽֿוֹתֿ׃
[‏ו] וְהִנֵּה֙ שֶׁ֣בַֿע שִׁבֳּלִ֔ים דַּקּ֖וֹתֿ וּשְׁדֿוּפֹֿ֣תֿ קָדִֿ֑ים צֹֽמְח֖וֹתֿ אַֽחֲרֵיהֶֽן׃
[‏ז] וַתִּבְֿלַ֙עְנָה֙ הַשִּׁבֳּלִ֣ים הַדַּקּ֔וֹתֿ אֵ֚תֿ שֶׁ֣בַֿע הַֽשִּׁבֳּלִ֔ים הַבְּרִיא֖וֹתֿ וְהַמְּלֵא֑וֹתֿ וַיִּיקַ֥ץ פַּרְעֹ֖הֿ וְהִנֵּ֥הֿ חֲלֽוֹם׃
[‏ח] וַיְהִ֤י בַֿבֹּ֙קֶר֙ וַתִּפָּ֣עֶם רוּח֔וֹ וַיִּשְׁלַ֗ח וַיִּקְרָ֛א אֶתֿ־כָּל־חַרְטֻמֵּ֥י מִצְרַ֖יִם וְאֶתֿ־כָּל־חֲכָֿמֶ֑יהָ וַיְסַפֵּ֨ר פַּרְעֹ֤הֿ לָהֶם֙ אֶתֿ־חֲלֹמ֔וֹ וְאֵֽין־פּוֹתֵֿ֥ר אוֹתָֿ֖ם לְפַֿרְעֹֽהֿ׃
[‏ט] וַיְדַֿבֵּר֙ שַׂ֣ר הַמַּשְׁקִ֔ים אֶתֿ־פַּרְעֹ֖הֿ לֵאֿמֹ֑ר אֶתֿ־חֲטָאַ֕י אֲנִ֖י מַזְכִּ֥יר הַיּֽוֹם׃
[‏י] פַּרְעֹ֖הֿ קָצַ֣ףֿ עַל־עֲבָֿדָֿ֑יו וַיִּתֵּ֨ן אֹתִ֜י בְּמִשְׁמַ֗ר בֵּ֚יתֿ שַׂ֣ר הַטַּבָּחִ֔ים אֹתִ֕י וְאֵ֖תֿ שַׂ֥ר הָֽאֹפִֽֿים׃
[‏יא] וַנַּֽחַלְמָ֥הֿ חֲל֛וֹם בְּלַ֥יְלָהֿ אֶחָ֖דֿ אֲנִ֣י וָה֑וּא אִ֛ישׁ כְּפִֿתְֿר֥וֹן חֲלֹמ֖וֹ חָלָֽמְנוּ׃
[‏יב] וְשָׁ֨ם אִתָּ֜נוּ נַ֣עַר עִבְֿרִ֗י עֶ֚בֶֿדֿ לְשַׂ֣ר הַטַּבָּחִ֔ים וַ֨נְּסַפֶּר־ל֔וֹ וַיִּפְֿתָּר־לָ֖נוּ אֶתֿ־חֲלֹֽמֹתֵֿ֑ינוּ אִ֥ישׁ כַּֽחֲלֹמ֖וֹ פָּתָֽֿר׃
[‏יג] וַיְהִ֛י כַּֽאֲשֶׁ֥ר פָּֽתַֿר־לָ֖נוּ כֵּ֣ן הָיָ֑הֿ אֹתִֿ֛י הֵשִׁ֥יבֿ עַל־כַּנִּ֖י וְאֹתֿ֥וֹ תָֿלָֽהֿ׃
[‏יד] וַיִּשְׁלַ֤ח פַּרְעֹה֙ וַיִּקְרָ֣א אֶתֿ־יוֹסֵ֔ףֿ וַיְרִיצֻ֖הוּ מִן־הַבּ֑וֹר וַיְגַֿלַּח֙ וַיְחַלֵּ֣ףֿ שִׂמְלֹתָ֔יו וַיָּבֹֿ֖א אֶל־פַּרְעֹֽהֿ׃
[שני] [‏טו] וַיֹּ֤אֿמֶר פַּרְעֹה֙ אֶל־יוֹסֵ֔ףֿ חֲל֣וֹם חָלַ֔מְתִּי וּפֹֿתֵֿ֖ר אֵ֣ין אֹתֿ֑וֹ וַֽאֲנִ֗י שָׁמַ֤עְתִּי עָלֶ֙יךָ֙ לֵאֿמֹ֔ר תִּשְׁמַ֥ע חֲל֖וֹם לִפְֿתֹּ֥ר אֹתֽֿוֹ׃
[‏טז] וַיַּ֨עַן יוֹסֵ֧ףֿ אֶתֿ־פַּרְעֹ֛הֿ לֵאֿמֹ֖ר בִּלְעָדָֿ֑י אֱלֹהִ֕ים יַֽעֲנֶ֖הֿ אֶתֿ־שְׁל֥וֹם פַּרְעֹֽהֿ׃
[‏יז] וַיְדַֿבֵּ֥ר פַּרְעֹ֖הֿ אֶל־יוֹסֵ֑ףֿ בַּֽחֲלֹמִ֕י הִנְנִ֥י עֹמֵ֖דֿ עַל־שְׂפַֿ֥תֿ הַיְאֹֽר׃
[‏יח] וְהִנֵּ֣הֿ מִן־הַיְאֹ֗ר עֹלֹת֙ שֶׁ֣בַֿע פָּר֔וֹתֿ בְּרִיא֥וֹתֿ בָּשָׂ֖ר וִיפֹֿ֣תֿ תֹּ֑אַר וַתִּרְעֶ֖ינָהֿ בָּאָֽחוּ׃
[‏יט] וְהִנֵּ֞הֿ שֶׁ֣בַֿע פָּר֤וֹתֿ אֲחֵרוֹת֙ עֹל֣וֹתֿ אַֽחֲרֵיהֶ֔ן דַּלּ֨וֹתֿ וְרָע֥וֹתֿ תֹּ֛אַר מְאֹ֖דֿ וְרַקּ֣וֹתֿ בָּשָׂ֑ר לֹֽא־רָאִ֧יתִֿי כָֿהֵ֛נָּהֿ בְּכָֿל־אֶ֥רֶץ מִצְרַ֖יִם לָרֹֽעַ׃
[‏כ] וַתֹּאֿכַ֙לְנָה֙ הַפָּר֔וֹתֿ הָֽרַקּ֖וֹתֿ וְהָֽרָע֑וֹתֿ אֵ֣תֿ שֶׁ֧בַֿע הַפָּר֛וֹתֿ הָרִֽאֿשֹׁנ֖וֹתֿ הַבְּרִיאֹֽתֿ׃
[‏כא] וַתָּבֹֿ֣אֿנָהֿ אֶל־קִרְבֶּ֗נָהֿ וְלֹ֤א נוֹדַֿע֙ כִּי־בָֿ֣אוּ אֶל־קִרְבֶּ֔נָהֿ וּמַרְאֵיהֶ֣ן רַ֔ע כַּֽאֲשֶׁ֖ר בַּתְּחִלָּ֑הֿ וָֽאִיקָֽץ׃
[‏כב] וָאֵ֖רֶא בַּֽחֲלֹמִ֑י וְהִנֵּ֣הֿ׀ שֶׁ֣בַֿע שִׁבֳּלִ֗ים עֹלֹ֛תֿ בְּקָנֶ֥הֿ אֶחָ֖דֿ מְלֵאֹ֥תֿ וְטֹבֽֿוֹתֿ׃
[‏כג] וְהִנֵּה֙ שֶׁ֣בַֿע שִׁבֳּלִ֔ים צְנֻמ֥וֹתֿ דַּקּ֖וֹתֿ שְׁדֻֿפֿ֣וֹתֿ קָדִֿ֑ים צֹֽמְח֖וֹתֿ אַֽחֲרֵיהֶֽם׃
[‏כד] וַתִּבְֿלַ֙עְןָ֙ הָשִּׁבֳּלִ֣ים הַדַּקֹּ֔תֿ אֵ֛תֿ שֶׁ֥בַֿע הַֽשִׁבֳּלִ֖ים הַטֹּבֿ֑וֹתֿ וָֽאֹמַר֙ אֶל־הַ֣חַרְטֻמִּ֔ים וְאֵ֥ין מַגִּ֖ידֿ לִֽי׃
[‏כה] וַיֹּ֤אֿמֶר יוֹסֵף֙ אֶל־פַּרְעֹ֔הֿ חֲל֥וֹם פַּרְעֹ֖הֿ אֶחָ֣דֿ ה֑וּא אֵ֣תֿ אֲשֶׁ֧ר הָֽאֱלֹהִ֛ים עֹשֶׂ֖הֿ הִגִּ֥ידֿ לְפַֿרְעֹֽהֿ׃
[‏כו] שֶׁ֧בַֿע פָּרֹ֣תֿ הַטֹּבֹ֗תֿ שֶׁ֤בַֿע שָׁנִים֙ הֵ֔נָּהֿ וְשֶׁ֤בַֿע הַֽשִּׁבֳּלִים֙ הַטֹּבֹ֔תֿ שֶׁ֥בַֿע שָׁנִ֖ים הֵ֑נָּהֿ חֲל֖וֹם אֶחָ֥דֿ הֽוּא׃
[‏כז] וְשֶׁ֣בַֿע הַ֠פָּרוֹתֿ הָֽרַקּ֨וֹתֿ וְהָֽרָעֹ֜תֿ הָֽעֹלֹ֣תֿ אַֽחֲרֵיהֶ֗ן שֶׁ֤בַֿע שָׁנִים֙ הֵ֔נָּהֿ וְשֶׁ֤בַֿע הַֽשִׁבֳּלִים֙ הָֽרֵק֔וֹתֿ שְׁדֻֿפֿ֖וֹתֿ הַקָּדִֿ֑ים יִֽהְי֕וּ שֶׁ֖בַֿע שְׁנֵ֥י רָעָֽבֿ׃
[‏כח] ה֣וּא הַדָּבָ֔ר אֲשֶׁ֥ר דִּבַּ֖רְתִּי אֶל־פַּרְעֹ֑הֿ אֲשֶׁ֧ר הָֽאֱלֹהִ֛ים עֹשֶׂ֖הֿ הֶרְאָ֥הֿ אֶתֿ־פַּרְעֹֽהֿ׃
[‏כט] הִנֵּ֛הֿ שֶׁ֥בַֿע שָׁנִ֖ים בָּא֑וֹתֿ שָׂבָֿ֥ע גָּדֿ֖וֹל בְּכָֿל־אֶ֥רֶץ מִצְרָֽיִם׃
[‏ל] וְ֠קָמוּ שֶׁ֨בַֿע שְׁנֵ֤י רָעָב֙ אַֽחֲרֵיהֶ֔ן וְנִשְׁכַּ֥ח כָּל־הַשָּׂבָֿ֖ע בְּאֶ֣רֶץ מִצְרָ֑יִם וְכִֿלָּ֥הֿ הָֽרָעָ֖בֿ אֶתֿ־הָאָֽרֶץ׃
[‏לא] וְלֹֽא־יִוָּדַֿ֤ע הַשָּׂבָֿע֙ בָּאָ֔רֶץ מִפְּנֵ֛י הָֽרָעָ֥בֿ הַה֖וּא אַֽחֲרֵי־כֵֿ֑ן כִּֽי־כָֿבֵֿ֥דֿ ה֖וּא מְאֹֽדֿ׃
[‏לב] וְעַ֨ל הִשָּׁנ֧וֹתֿ הַֽחֲל֛וֹם אֶל־פַּרְעֹ֖הֿ פַּֽעֲמָ֑יִם כִּֽי־נָכֿ֤וֹן הַדָּבָֿר֙ מֵעִ֣ם הָֽאֱלֹהִ֔ים וּמְמַהֵ֥ר הָֽאֱלֹהִ֖ים לַֽעֲשֹׂתֽֿוֹ׃
[‏לג] וְעַתָּה֙ יֵרֶ֣א פַֿרְעֹ֔הֿ אִ֖ישׁ נָבֿ֣וֹן וְחָכָֿ֑ם וִֽישִׁיתֵֿ֖הוּ עַל־אֶ֥רֶץ מִצְרָֽיִם׃
[‏לד] יַֽעֲשֶׂ֣הֿ פַֿרְעֹ֔הֿ וְיַפְֿקֵ֥דֿ פְּקִדִֿ֖ים עַל־הָאָ֑רֶץ וְחִמֵּשׁ֙ אֶתֿ־אֶ֣רֶץ מִצְרַ֔יִם בְּשֶׁ֖בַֿע שְׁנֵ֥י הַשָּׂבָֽֿע׃
[‏לה] וְיִקְבְּצ֗וּ אֶתֿ־כָּל־אֹ֙כֶֿל֙ הַשָּׁנִ֣ים הַטֹּב֔וֹת הַבָּאֹ֖תֿ הָאֵ֑לֶּהֿ וְיִצְבְּרוּ־בָ֞ר תַּ֧חַתֿ יַדֿ־פַּרְעֹ֛הֿ אֹ֥כֶֿל בֶּֽעָרִ֖ים וְשָׁמָֽרוּ׃
[‏לו] וְהָיָ֨הֿ הָאֹ֤כֶֿל לְפִֿקָּדֿוֹן֙ לָאָ֔רֶץ לְשֶׁ֙בַֿע֙ שְׁנֵ֣י הָֽרָעָ֔בֿ אֲשֶׁ֥ר תִּֽהְיֶ֖יןָ בְּאֶ֣רֶץ מִצְרָ֑יִם וְלֹֽא־תִֿכָּרֵ֥תֿ הָאָ֖רֶץ בָּֽרָעָֽבֿ׃
[‏לז] וַיִּיטַ֥בֿ הַדָּבָֿ֖ר בְּעֵינֵ֣י פַֿרְעֹ֑הֿ וּבְֿעֵינֵ֖י כָּל־עֲבָֿדָֽֿיו׃
[‏לח] וַיֹּ֥אֿמֶר פַּרְעֹ֖הֿ אֶל־עֲבָֿדָֿ֑יו הֲנִמְצָ֣א כָֿזֶ֔הֿ אִ֕ישׁ אֲשֶׁ֛ר ר֥וּחַ אֱלֹהִ֖ים בּֽוֹ׃
[שלישי] [‏לט] וַיֹּ֤אֿמֶר פַּרְעֹה֙ אֶל־יוֹסֵ֔ףֿ אַֽחֲרֵ֨י הוֹדִֿ֧יעַ אֱלֹהִ֛ים אֽוֹתְֿךָֿ֖ אֶתֿ־כָּל־זֹ֑אֿתֿ אֵֽין־נָבֿ֥וֹן וְחָכָֿ֖ם כָּמֽוֹךָֿ׃
[‏מ] אַתָּה֙ תִּֽהְיֶ֣הֿ עַל־בֵּיתִ֔י וְעַל־פִּ֖יךָֿ יִשַּׁ֣ק כָּל־עַמִּ֑י רַ֥ק הַכִּסֵּ֖א אֶגְֿדַּ֥ל מִמֶּֽךָּ׃
[‏מא] וַיֹּ֥אֿמֶר פַּרְעֹ֖הֿ אֶל־יוֹסֵ֑ףֿ רְאֵה֙ נָתַֿ֣תִּי אֹֽתְֿךָ֔ עַ֖ל כָּל־אֶ֥רֶץ מִצְרָֽיִם׃
[‏מב] וַיָּ֨סַר פַּרְעֹ֤הֿ אֶתֿ־טַבַּעְתּוֹ֙ מֵעַ֣ל יָד֔וֹ וַיִּתֵּ֥ן אֹתָֿ֖הּ עַל־יַ֣דֿ יוֹסֵ֑ףֿ וַיַּלְבֵּ֤שׁ אֹתֿוֹ֙ בִּגְֿדֵֿי־שֵׁ֔שׁ וַיָּ֛שֶׂם רְבִֿ֥דֿ הַזָּהָ֖בֿ עַל־צַוָּאֿרֽוֹ׃
[‏מג] וַיַּרְכֵּ֣בֿ אֹת֗וֹ בְּמִרְכֶּ֤בֶֿתֿ הַמִּשְׁנֶה֙ אֲשֶׁר־ל֔וֹ וַֽיִּקְרְא֥וּ לְפָֿנָ֖יו אַבְֿרֵ֑ךְֿ וְנָתֿ֣וֹן אֹת֔וֹ עַ֖ל כָּל־אֶ֥רֶץ מִצְרָֽיִם׃
[‏מד] וַיֹּ֧אֿמֶר פַּרְעֹ֛הֿ אֶל־יוֹסֵ֖ףֿ אֲנִ֣י פַֿרְעֹ֑הֿ וּבִֿלְעָדֶ֗יךָֿ לֹֽא־יָרִ֨ים אִ֧ישׁ אֶתֿ־יָדֿ֛וֹ וְאֶתֿ־רַגְֿל֖וֹ בְּכָֿל־אֶ֥רֶץ מִצְרָֽיִם׃
[‏מה] וַיִּקְרָ֨א פַֿרְעֹ֥הֿ שֵֽׁם־יוֹסֵף֘ צָֽפְֿנַ֣תֿ פַּעְנֵחַ֒ וַיִּתֶּן־ל֣וֹ אֶתֿ־אָֽסְנַ֗תֿ בַּתֿ־פּ֥וֹטִי פֶֿ֛רַע כֹּהֵ֥ן אֹ֖ן לְאִשָּׁ֑הֿ וַיֵּצֵ֥א יוֹסֵ֖ףֿ עַל־אֶ֥רֶץ מִצְרָֽיִם׃
[‏מו] וְיוֹסֵף֙ בֶּן־שְׁלֹשִׁ֣ים שָׁנָ֔הֿ בְּעָמְד֕וֹ לִפְֿנֵ֖י פַּרְעֹ֣הֿ מֶֽלֶךְֿ־מִצְרָ֑יִם וַיֵּצֵ֤א יוֹסֵף֙ מִלִּפְֿנֵ֣י פַֿרְעֹ֔הֿ ‍ֽוַיַּֽעֲבֹֿ֖ר בְּכָֿל־אֶ֥רֶץ מִצְרָֽיִם׃
[‏מז] וַתַּ֣עַשׂ הָאָ֔רֶץ בְּשֶׁ֖בַֿע שְׁנֵ֣י הַשָּׂבָֿ֑ע לִקְמָצִֽים׃
[‏מח] וַיִּקְבֹּ֞ץ אֶתֿ־כָּל־אֹ֣כֶֿל׀ שֶׁ֣בַֿע שָׁנִ֗ים אֲשֶׁ֤ר הָיוּ֙ בְּאֶ֣רֶץ מִצְרַ֔יִם וַיִּֽתֶּן־אֹ֖כֶֿל בֶּֽעָרִ֑ים אֹ֧כֶֿל שְׂדֵֽֿהֿ־הָעִ֛יר אֲשֶׁ֥ר סְבִֽֿיבֹֿתֶֿ֖יהָ נָתַֿ֥ן בְּתֿוֹכָֽֿהּ׃
[‏מט] וַיִּצְבֹּ֨ר יוֹסֵ֥ףֿ בָּ֛ר כְּח֥וֹל הַיָּ֖ם הַרְבֵּ֣הֿ מְאֹ֑דֿ עַ֛דֿ כִּֽי־חָדַֿ֥ל לִסְפֹּ֖ר כִּי־אֵ֥ין מִסְפָּֽר׃
[‏נ] וּלְיוֹסֵ֤ףֿ יֻלַּד֙ שְׁנֵ֣י בָֿנִ֔ים בְּטֶ֥רֶם תָּבֿ֖וֹא שְׁנַ֣תֿ הָֽרָעָ֑בֿ אֲשֶׁ֤ר יָֽלְדָֿהֿ־לּוֹ֙ אָֽסְנַ֔תֿ בַּתֿ־פּ֥וֹטִי פֶֿ֖רַע כֹּהֵ֥ן אֽוֹן׃
[‏נא] וַיִּקְרָ֥א יוֹסֵ֛ףֿ אֶתֿ־שֵׁ֥ם הַבְּכֿ֖וֹר מְנַשֶּׁ֑הֿ כִּֽי־נַשַּׁ֤נִי אֱלֹהִים֙ אֶתֿ־כָּל־עֲמָלִ֔י וְאֵ֖תֿ כָּל־בֵּ֥יתֿ אָבִֽֿי׃
[‏נב] וְאֵ֛תֿ שֵׁ֥ם הַשֵּׁנִ֖י קָרָ֣א אֶפְֿרָ֑יִם כִּֽי־הִפְֿרַ֥נִי אֱלֹהִ֖ים בְּאֶ֥רֶץ עָנְיִֽי׃
[רביעי] [‏נג] וַתִּכְֿלֶ֕ינָהֿ שֶׁ֖בַֿע שְׁנֵ֣י הַשָּׂבָֿ֑ע אֲשֶׁ֥ר הָיָ֖הֿ בְּאֶ֥רֶץ מִצְרָֽיִם׃
[‏נד] וַתְּחִלֶּ֜ינָהֿ שֶׁ֣בַֿע שְׁנֵ֤י הָֽרָעָב֙ לָב֔וֹא כַּֽאֲשֶׁ֖ר אָמַ֣ר יוֹסֵ֑ףֿ וַיְהִ֤י רָעָב֙ בְּכָֿל־הָ֣אֲרָצ֔וֹתֿ וּבְֿכָֿל־אֶ֥רֶץ מִצְרַ֖יִם הָ֥יָהֿ לָֽחֶם׃
[‏נה] וַתִּרְעַב֙ כָּל־אֶ֣רֶץ מִצְרַ֔יִם וַיִּצְעַ֥ק הָעָ֛ם אֶל־פַּרְעֹ֖הֿ לַלָּ֑חֶם וַיֹּ֨אֿמֶר פַּרְעֹ֤הֿ לְכָֿל־מִצְרַ֙יִם֙ לְכֿ֣וּ אֶל־יוֹסֵ֔ףֿ אֲשֶׁר־יֹאֿמַ֥ר לָכֶֿ֖ם תַּֽעֲשֽׂוּ׃
[‏נו] וְהָֽרָעָ֣בֿ הָיָ֔הֿ עַ֖ל כָּל־פְּנֵ֣י הָאָ֑רֶץ וַיִּפְֿתַּ֨ח יוֹסֵ֜ףֿ אֶֽתֿ־כָּל־אֲשֶׁ֤ר בָּהֶם֙ וַיִּשְׁבֹּ֣ר לְמִצְרַ֔יִם וַיֶּֽחֱזַ֥ק הָֽרָעָ֖בֿ בְּאֶ֥רֶץ מִצְרָֽיִם׃
[‏נז] וְכָֿל־הָאָ֙רֶץ֙ בָּ֣אוּ מִצְרַ֔יְמָהֿ לִשְׁבֹּ֖ר אֶל־יוֹסֵ֑ףֿ כִּֽי־חָזַ֥ק הָֽרָעָ֖בֿ בְּכָֿל־הָאָֽרֶץ׃

פרק מב
[‏א] וַיַּ֣רְא יַֽעֲקֹ֔בֿ כִּ֥י יֶשׁ־שֶׁ֖בֶֿר בְּמִצְרָ֑יִם וַיֹּ֤אֿמֶר יַֽעֲקֹב֙ לְבָֿנָ֔יו לָ֖מָּהֿ תִּתְֿרָאֽוּ׃
[‏ב] וַיֹּ֕אֿמֶר הִנֵּ֣הֿ שָׁמַ֔עְתִּי כִּ֥י יֶשׁ־שֶׁ֖בֶֿר בְּמִצְרָ֑יִם רְדֿוּ־שָׁ֙מָּה֙ וְשִׁבְֿרוּ־לָ֣נוּ מִשָּׁ֔ם וְנִֽחְיֶ֖הֿ וְלֹ֥א נָמֽוּתֿ׃
[‏ג] וַיֵּֽרְדֿ֥וּ אֲחֵֽי־יוֹסֵ֖ףֿ עֲשָׂרָ֑הֿ לִשְׁבֹּ֥ר בָּ֖ר מִמִּצְרָֽיִם׃
[‏ד] וְאֶתֿ־בִּנְיָמִין֙ אֲחִ֣י יוֹסֵ֔ףֿ לֹֽא־שָׁלַ֥ח יַֽעֲקֹ֖בֿ אֶתֿ־אֶחָ֑יו כִּ֣י אָמַ֔ר פֶּן־יִקְרָאֶ֖נּוּ אָסֽוֹן׃
[‏ה] וַיָּבֹ֙אוּ֙ בְּנֵ֣י יִשְׂרָאֵ֔ל לִשְׁבֹּ֖ר בְּתֿ֣וֹךְֿ הַבָּאִ֑ים כִּֽי־הָיָ֥הֿ הָֽרָעָ֖בֿ בְּאֶ֥רֶץ כְּנָֽעַן׃
[‏ו] וְיוֹסֵ֗ףֿ ה֚וּא הַשַּׁלִּ֣יט עַל־הָאָ֔רֶץ ה֥וּא הַמַּשְׁבִּ֖יר לְכָֿל־עַ֣ם הָאָ֑רֶץ וַיָּבֹ֙אוּ֙ אֲחֵ֣י יוֹסֵ֔ףֿ וַיִּשְׁתַּֽחֲווּ־ל֥וֹ אַפַּ֖יִם אָֽרְצָהֿ׃
[‏ז] וַיַּ֥רְא יוֹסֵ֛ףֿ אֶתֿ־אֶחָ֖יו וַיַּכִּרֵ֑ם וַיִּתְֿנַכֵּ֨ר אֲלֵיהֶ֜ם וַיְדַֿבֵּ֧ר אִתָּ֣ם קָשׁ֗וֹתֿ וַיֹּ֤אֿמֶר אֲלֵהֶם֙ מֵאַ֣יִן בָּאֿתֶ֔ם וַיֹּ֣אֿמְר֔וּ מֵאֶ֥רֶץ כְּנַ֖עַן לִשְׁבָּר־אֹֽכֶֿל׃
[‏ח] וַיַּכֵּ֥ר יוֹסֵ֖ףֿ אֶתֿ־אֶחָ֑יו וְהֵ֖ם לֹ֥א הִכִּרֻֽהוּ׃
[‏ט] וַיִּזְכֹּ֣ר יוֹסֵ֔ףֿ אֵ֚תֿ הַֽחֲלֹמ֔וֹתֿ אֲשֶׁ֥ר חָלַ֖ם לָהֶ֑ם וַיֹּ֤אֿמֶר אֲלֵהֶם֙ מְרַגְּלִ֣ים אַתֶּ֔ם לִרְא֛וֹתֿ אֶתֿ־עֶרְוַ֥תֿ הָאָ֖רֶץ בָּאֿתֶֽֿם׃
[‏י] וַיֹּֽאֿמְר֥וּ אֵלָ֖יו לֹ֣א אֲדֹֿנִ֑י וַֽעֲבָֿדֶֿ֥יךָֿ בָּ֖אוּ לִשְׁבָּר־אֹֽכֶֿל׃
[‏יא] כֻּלָּ֕נוּ בְּנֵ֥י אִֽישׁ־אֶחָ֖דֿ נָ֑חְנוּ כֵּנִ֣ים אֲנַ֔חְנוּ לֹֽא־הָי֥וּ עֲבָֿדֶֿ֖יךָֿ מְרַגְּלִֽים׃
[‏יב] וַיֹּ֖אֿמֶר אֲלֵהֶ֑ם ל֕אֺ כִּֽי־עֶרְוַ֥תֿ הָאָ֖רֶץ בָּאֿתֶֿ֥ם לִרְאֽוֹתֿ׃
[‏יג] וַיֹּֽאֿמְר֗וּ שְׁנֵ֣ים עָשָׂר֩ עֲבָֿדֶ֨יךָֿ אַחִ֧ים׀ אֲנַ֛חְנוּ בְּנֵ֥י אִֽישׁ־אֶחָ֖דֿ בְּאֶ֣רֶץ כְּנָ֑עַן וְהִנֵּ֨הֿ הַקָּטֹ֤ן אֶתֿ־אָבִ֙ינוּ֙ הַיּ֔וֹם וְהָֽאֶחָ֖דֿ אֵינֶֽנּוּ׃
[‏יד] וַיֹּ֥אֿמֶר אֲלֵהֶ֖ם יוֹסֵ֑ףֿ ה֗וּא אֲשֶׁ֨ר דִּבַּ֧רְתִּי אֲלֵכֶֿ֛ם לֵאֿמֹ֖ר מְרַגְּלִ֥ים אַתֶּֽם׃
[‏טו] בְּזֹ֖אֿתֿ תִּבָּחֵ֑נוּ חֵ֤י פַֿרְעֹה֙ אִם־תֵּֽצְא֣וּ מִזֶּ֔הֿ כִּ֧י אִם־בְּבֿ֛וֹא אֲחִיכֶֿ֥ם הַקָּטֹ֖ן הֵֽנָּהֿ׃
[‏טז] שִׁלְח֨וּ מִכֶּ֣ם אֶחָד֘ וְיִקַּ֣ח אֶתֿ־אֲחִיכֶֿם֒ וְאַתֶּם֙ הֵאָ֣סְר֔וּ וְיִֽבָּֽחֲנוּ֙ דִּבְֿרֵיכֶ֔ם הַֽאֱמֶ֖תֿ אִתְּכֶֿ֑ם וְאִם־ל֕אֺ חֵ֣י פַֿרְעֹ֔הֿ כִּ֥י מְרַגְּלִ֖ים אַתֶּֽם׃
[‏יז] וַיֶּֽאֱסֹ֥ףֿ אֹתָֿ֛ם אֶל־מִשְׁמָ֖ר שְׁלֹ֥שֶׁתֿ יָמִֽים׃
[‏יח] וַיֹּ֨אֿמֶר אֲלֵהֶ֤ם יוֹסֵף֙ בַּיּ֣וֹם הַשְּׁלִישִׁ֔י זֹ֥אֿתֿ עֲשׂ֖וּ וִֽחְי֑וּ אֶתֿ־הָֽאֱלֹהִ֖ים אֲנִ֥י יָרֵֽא׃
[חמישי] [‏יט] אִם־כֵּנִ֣ים אַתֶּ֔ם אֲחִיכֶֿ֣ם אֶחָ֔דֿ יֵֽאָסֵ֖ר בְּבֵֿ֣יתֿ מִשְׁמַרְכֶֿ֑ם וְאַתֶּם֙ לְכֿ֣וּ הָבִ֔יאוּ שֶׁ֖בֶֿר רַֽעֲבֿ֥וֹן בָּֽתֵּיכֶֽֿם׃
[‏כ] וְאֶתֿ־אֲחִיכֶֿ֤ם הַקָּטֹן֙ תָּבִֿ֣יאוּ אֵלַ֔י וְיֵאָֽמְנ֥וּ דִֿבְֿרֵיכֶֿ֖ם וְלֹ֣א תָֿמ֑וּתֿוּ וַיַּֽעֲשׂוּ־כֵֽֿן׃
[‏כא] וַיֹּֽאֿמְר֞וּ אִ֣ישׁ אֶל־אָחִ֗יו אֲבָֿל֘ אֲשֵׁמִ֣ים׀ אֲנַחְנוּ֘ עַל־אָחִינוּ֒ אֲשֶׁ֨ר רָאִ֜ינוּ צָרַ֥תֿ נַפְֿשׁ֛וֹ בְּהִתְֿחַֽנְנ֥וֹ אֵלֵ֖ינוּ וְלֹ֣א שָׁמָ֑עְנוּ עַל־כֵּן֙ בָּ֣אָהֿ אֵלֵ֔ינוּ הַצָּרָ֖הֿ הַזֹּֽאֿתֿ׃
[‏כב] וַיַּעַן֩ רְאוּבֵ֨ן אֹתָ֜ם לֵאֿמֹ֗ר הֲלוֹא֩ אָמַ֨רְתִּי אֲלֵיכֶֿ֧ם׀ לֵאֿמֹ֛ר אַל־תֶּֽחֶטְא֥וּ בַֿיֶּ֖לֶדֿ וְלֹ֣א שְׁמַעְתֶּ֑ם וְגַֿם־דָּמ֖וֹ הִנֵּ֥הֿ נִדְֿרָֽשׁ׃
[‏כג] וְהֵם֙ לֹ֣א יָֽדְֿע֔וּ כִּ֥י שֹׁמֵ֖עַ יוֹסֵ֑ףֿ כִּ֥י הַמֵּלִ֖יץ בֵּֽינֹתָֽֿם׃
[‏כד] וַיִּסֹּ֥בֿ מֵֽעֲלֵיהֶ֖ם וַיֵּ֑בְֿךְּ וַיָּ֤שָׁבֿ אֲלֵהֶם֙ וַיְדַֿבֵּ֣ר אֲלֵהֶ֔ם וַיִּקַּ֤ח מֵֽאִתָּם֙ אֶתֿ־שִׁמְע֔וֹן וַיֶּֽאֱסֹ֥ר אֹתֿ֖וֹ לְעֵֽינֵיהֶֽם׃
[‏כה] וַיְצַ֣ו יוֹסֵ֗ףֿ וַיְמַלְא֣וּ אֶתֿ־כְּלֵיהֶם֘ בָּר֒ וּלְהָשִׁ֤יבֿ כַּסְפֵּיהֶם֙ אִ֣ישׁ אֶל־שַׂקּ֔וֹ וְלָתֵֿ֥תֿ לָהֶ֛ם צֵדָֿ֖הֿ לַדָּ֑רֶךְֿ וַיַּ֥עַשׂ לָהֶ֖ם כֵּֽן׃
[‏כו] וַיִּשְׂא֥וּ אֶתֿ־שִׁבְֿרָ֖ם עַל־חֲמֹֽרֵיהֶ֑ם וַיֵּֽלְכֿ֖וּ מִשָּֽׁם׃
[‏כז] וַיִּפְֿתַּ֨ח הָֽאֶחָ֜דֿ אֶתֿ־שַׂקּ֗וֹ לָתֵֿ֥תֿ מִסְפּ֛וֹא לַֽחֲמֹר֖וֹ בַּמָּל֑וֹן וַיַּרְא֙ אֶתֿ־כַּסְפּ֔וֹ וְהִנֵּהֿ־ה֖וּא בְּפִֿ֥י אַמְתַּחְתּֽוֹ׃
[‏כח] וַיֹּ֤אֿמֶר אֶל־אֶחָיו֙ הוּשַׁ֣בֿ כַּסְפִּ֔י וְגַֿ֖ם הִנֵּ֣הֿ בְֿאַמְתַּחְתִּ֑י וַיֵּצֵ֣א לִבָּ֗ם וַיֶּֽחֶרְד֞וּ אִ֤ישׁ אֶל־אָחִיו֙ לֵאֿמֹ֔ר מַהֿ־זֹּ֛אֿתֿ עָשָׂ֥הֿ אֱלֹהִ֖ים לָֽנוּ׃
[‏כט] וַיָּבֹֿ֛אוּ אֶֽל־יַֽעֲקֹ֥בֿ אֲבִֿיהֶ֖ם אַ֣רְצָהֿ כְּנָ֑עַן וַיַּגִּ֣ידֿוּ ל֔וֹ אֵ֛תֿ כָּל־הַקֹּרֹ֥תֿ אֹתָֿ֖ם לֵאֿמֹֽר׃
[‏ל] דִּ֠בֶּר הָאִ֨ישׁ אֲדֹֿנֵ֥י הָאָ֛רֶץ אִתָּ֖נוּ קָשׁ֑וֹתֿ וַיִּתֵּ֣ן אֹתָ֔נוּ כִּֽמְרַגְּלִ֖ים אֶתֿ־הָאָֽרֶץ׃
[‏לא] וַנֹּ֥אֿמֶר אֵלָ֖יו כֵּנִ֣ים אֲנָ֑חְנוּ לֹ֥א הָיִ֖ינוּ מְרַגְּלִֽים׃
[‏לב] שְׁנֵֽים־עָשָׂ֥ר אֲנַ֛חְנוּ אַחִ֖ים בְּנֵ֣י אָבִֿ֑ינוּ הָֽאֶחָ֣דֿ אֵינֶ֔נּוּ וְהַקָּטֹ֥ן הַיּ֛וֹם אֶתֿ־אָבִֿ֖ינוּ בְּאֶ֥רֶץ כְּנָֽעַן׃
[‏לג] וַיֹּ֣אֿמֶר אֵלֵ֗ינוּ הָאִישׁ֙ אֲדֹֿנֵ֣י הָאָ֔רֶץ בְּזֹ֣אֿתֿ אֵדַ֔ע כִּ֥י כֵֿנִ֖ים אַתֶּ֑ם אֲחִיכֶֿ֤ם הָֽאֶחָד֙ הַנִּ֣יחוּ אִתִּ֔י וְאֶתֿ־רַֽעֲבֿ֥וֹן בָּֽתֵּיכֶֿ֖ם קְח֥וּ וָלֵֽכֿוּ׃
[‏לד] וְ֠הָבִֿיאוּ אֶתֿ־אֲחִיכֶֿ֣ם הַקָּטֹן֘ אֵלַי֒ וְאֵֽדְֿעָ֗הֿ כִּ֣י לֹ֤א מְרַגְּלִים֙ אַתֶּ֔ם כִּ֥י כֵֿנִ֖ים אַתֶּ֑ם אֶתֿ־אֲחִיכֶֿם֙ אֶתֵּ֣ן לָכֶ֔ם וְאֶתֿ־הָאָ֖רֶץ תִּסְחָֽרוּ׃
[‏לה] וַיְהִ֗י הֵ֚ם מְרִיקִ֣ים שַׂקֵּיהֶ֔ם וְהִנֵּהֿ־אִ֥ישׁ צְרֽוֹר־כַּסְפּ֖וֹ בְּשַׂקּ֑וֹ וַיִּרְא֞וּ אֶתֿ־צְרֹר֧וֹתֿ כַּסְפֵּיהֶ֛ם הֵ֥מָּהֿ וַֽאֲבִֿיהֶ֖ם וַיִּירָֽאוּ׃
[‏לו] וַיֹּ֤אֿמֶר אֲלֵהֶם֙ יַֽעֲקֹ֣בֿ אֲבִֿיהֶ֔ם אֹתִֿ֖י שִׁכַּלְתֶּ֑ם יוֹסֵ֤ףֿ אֵינֶ֙נּוּ֙ וְשִׁמְע֣וֹן אֵינֶ֔נּוּ וְאֶתֿ־בִּנְיָמִ֣ן תִּקָּ֔חוּ עָלַ֖י הָי֥וּ כֻֿלָּֽנָהֿ׃
[‏לז] וַיֹּ֤אֿמֶר רְאוּבֵֿן֙ אֶל־אָבִֿ֣יו לֵאֿמֹ֔ר אֶתֿ־שְׁנֵ֤י בָֿנַי֙ תָּמִ֔יתֿ אִם־לֹ֥א אֲבִֿיאֶ֖נּוּ אֵלֶ֑יךָֿ תְּנָ֤הֿ אֹתֿוֹ֙ עַל־יָדִ֔י וַֽאֲנִ֖י אֲשִׁיבֶֿ֥נּוּ אֵלֶֽיךָֿ׃
[‏לח] וַיֹּ֕אֿמֶר לֹֽא־יֵרֵ֥דֿ בְּנִ֖י עִמָּכֶֿ֑ם כִּֽי־אָחִ֨יו מֵ֜תֿ וְה֧וּא לְבַֿדּ֣וֹ נִשְׁאָ֗ר וּקְרָאָ֤הוּ אָסוֹן֙ בַּדֶּ֙רֶךְ֙ אֲשֶׁ֣ר תֵּֽלְכֿוּ־בָ֔הּ וְהֽוֹרַדְֿתֶּ֧ם אֶתֿ־שֵֽׂיבָֿתִֿ֛י בְּיָגֿ֖וֹן שְׁאֽוֹלָהֿ׃

פרק מג
[‏א] וְהָֽרָעָ֖בֿ כָּבֵֿ֥דֿ בָּאָֽרֶץ׃
[‏ב] וַיְהִ֗י כַּֽאֲשֶׁ֤ר כִּלּוּ֙ לֶֽאֱכֹֿ֣ל אֶתֿ־הַשֶּׁ֔בֶֿר אֲשֶׁ֥ר הֵבִֿ֖יאוּ מִמִּצְרָ֑יִם וַיֹּ֤אֿמֶר אֲלֵיהֶם֙ אֲבִֿיהֶ֔ם שֻׁ֖בֿוּ שִׁבְֿרוּ־לָ֥נוּ מְעַט־אֹֽכֶֿל׃
[‏ג] וַיֹּ֧אֿמֶר אֵלָ֛יו יְהוּדָֿ֖הֿ לֵאֿמֹ֑ר הָעֵ֣דֿ הֵעִד֩ בָּ֨נוּ הָאִ֤ישׁ לֵאֿמֹר֙ לֹֽא־תִֿרְא֣וּ פָֿנַ֔י בִּלְתִּ֖י אֲחִיכֶֿ֥ם אִתְּכֶֽֿם׃
[‏ד] אִם־יֶשְׁךָֿ֛ מְשַׁלֵּ֥חַ אֶתֿ־אָחִ֖ינוּ אִתָּ֑נוּ נֵֽרְדָ֕הֿ וְנִשְׁבְּרָ֥הֿ לְךָֿ֖ אֹֽכֶֿל׃
[‏ה] וְאִם־אֵֽינְךָֿ֥ מְשַׁלֵּ֖חַ לֹ֣א נֵרֵ֑דֿ כִּֽי־הָאִ֞ישׁ אָמַ֤ר אֵלֵ֙ינוּ֙ לֹֽא־תִֿרְא֣וּ פָֿנַ֔י בִּלְתִּ֖י אֲחִיכֶֿ֥ם אִתְּכֶֽֿם׃
[‏ו] וַיֹּ֙אֿמֶר֙ יִשְׂרָאֵ֔ל לָמָ֥הֿ הֲרֵֽעֹתֶֿ֖ם לִ֑י לְהַגִּ֣ידֿ לָאִ֔ישׁ הַע֥וֹדֿ לָכֶֿ֖ם אָֽח׃
[‏ז] וַיֹּֽאֿמְר֡וּ שָׁא֣וֹל שָֽׁאַל־הָ֠אִישׁ לָ֣נוּ וּלְמֽוֹלַדְֿתֵּ֜נוּ לֵאֿמֹ֗ר הַע֨וֹדֿ אֲבִֿיכֶֿ֥ם חַי֙ הֲיֵ֣שׁ לָכֶֿ֣ם אָ֔ח וַנַּ֨גֶּדֿ־ל֔וֹ עַל־פִּ֖י הַדְּבָֿרִ֣ים הָאֵ֑לֶּהֿ הֲיָדֿ֣וֹעַ נֵדַ֔ע כִּ֣י יֹאֿמַ֔ר הוֹרִ֖ידֿוּ אֶתֿ־אֲחִיכֶֽֿם׃
[‏ח] וַיֹּ֨אֿמֶר יְהוּדָ֜הֿ אֶל־יִשְׂרָאֵ֣ל אָבִ֗יו שִׁלְחָ֥הֿ הַנַּ֛עַר אִתִּ֖י וְנָק֣וּמָהֿ וְנֵלֵ֑כָֿהֿ וְנִֽחְיֶה֙ וְלֹ֣א נָמ֔וּתֿ גַּם־אֲנַ֥חְנוּ גַֿם־אַתָּ֖הֿ גַּם־טַפֵּֽנוּ׃
[‏ט] אָֽנֹכִֿי֙ אֶֽעֶרְבֶ֔נּוּ מִיָּדִֿ֖י תְּבַֿקְשֶׁ֑נּוּ אִם־ל֨אֺ הֲבִֽֿיאֹתִֿ֤יו אֵלֶ֙יךָ֙ וְהִצַּגְֿתִּ֣יו לְפָֿנֶ֔יךָֿ וְחָטָ֥אֿתִֿי לְךָֿ֖ כָּל־הַיָּמִֽים׃
[‏י] כִּ֖י לוּלֵ֣א הִֽתְֿמַהְמָ֑הְנוּ כִּֽי־עַתָּ֥הֿ שַׁ֖בְֿנוּ זֶ֥הֿ פַֽֿעֲמָֽיִם׃
[‏יא] וַיֹּ֨אֿמֶר אֲלֵהֶ֜ם יִשְׂרָאֵ֣ל אֲבִֿיהֶ֗ם אִם־כֵּ֣ן׀ אֵפֿוֹא֘ זֹ֣אֿתֿ עֲשׂוּ֒ קְח֞וּ מִזִּמְרַ֤תֿ הָאָ֙רֶץ֙ בִּכְֿלֵיכֶ֔ם וְהוֹרִ֥ידֿוּ לָאִ֖ישׁ מִנְחָ֑הֿ מְעַ֤ט צֳרִי֙ וּמְעַ֣ט דְּבַ֔שׁ נְכֹֿ֣אֿתֿ וָלֹ֔ט בָּטְנִ֖ים וּשְׁקֵדִֽֿים׃
[‏יב] וְכֶֿ֥סֶףֿ מִשְׁנֶ֖הֿ קְח֣וּ בְֿיֶדְֿכֶֿ֑ם וְאֶתֿ־הַכֶּ֜סֶףֿ הַמּוּשָׁ֨בֿ בְּפִֿ֤י אַמְתְּחֹֽתֵֿיכֶֿם֙ תָּשִׁ֣יבֿוּ בְֿיֶדְֿכֶ֔ם אוּלַ֥י מִשְׁגֶּ֖הֿ הֽוּא׃
[‏יג] וְאֶתֿ־אֲחִיכֶֿ֖ם קָ֑חוּ וְק֖וּמוּ שׁ֥וּבֿוּ אֶל־הָאִֽישׁ׃
[‏יד] וְאֵ֣ל שַׁדַּ֗י יִתֵּ֨ן לָכֶֿ֤ם רַֽחֲמִים֙ לִפְֿנֵ֣י הָאִ֔ישׁ וְשִׁלַּ֥ח לָכֶֿ֛ם אֶתֿ־אֲחִיכֶֿ֥ם אַחֵ֖ר וְאֶתֿ־בִּנְיָמִ֑ין וַֽאֲנִ֕י כַּֽאֲשֶׁ֥ר שָׁכֹֿ֖לְתִּי שָׁכָֽֿלְתִּי׃
[‏טו] וַיִּקְח֤וּ הָֽאֲנָשִׁים֙ אֶתֿ־הַמִּנְחָ֣הֿ הַזֹּ֔אֿתֿ וּמִשְׁנֶהֿ־כֶּ֛סֶףֿ לָֽקְח֥וּ בְֿיָדָֿ֖ם וְאֶתֿ־בִּנְיָמִ֑ן וַיָּקֻ֙מוּ֙ וַיֵּֽרְדֿ֣וּ מִצְרַ֔יִם וַיַּֽעַמְדֿ֖וּ לִפְֿנֵ֥י יוֹסֵֽףֿ׃
[ששי] [‏טז] וַיַּ֨רְא יוֹסֵ֣ףֿ אִתָּם֘ אֶתֿ־בִּנְיָמִין֒ וַיֹּ֙אֿמֶר֙ לַֽאֲשֶׁ֣ר עַל־בֵּית֔וֹ הָבֵֿ֥א אֶתֿ־הָֽאֲנָשִׁ֖ים הַבָּ֑יְתָֿהֿ וּטְבֹֿ֤חַ טֶ֙בַֿח֙ וְהָכֵ֔ן כִּ֥י אִתִּ֛י יֹֽאֿכְֿל֥וּ הָֽאֲנָשִׁ֖ים ‍ֽבַּצָּֽהֳרָֽיִם׃
[‏יז] וַיַּ֣עַשׂ הָאִ֔ישׁ כַּֽאֲשֶׁ֖ר אָמַ֣ר יוֹסֵ֑ףֿ וַיָּבֵֿ֥א הָאִ֛ישׁ אֶתֿ־הָֽאֲנָשִׁ֖ים בֵּ֥יתָֿהֿ יוֹסֵֽףֿ׃
[‏יח] וַיִּֽירְא֣וּ הָֽאֲנָשִׁ֗ים כִּ֣י הֽוּבְֿאוּ֘ בֵּ֣יתֿ יוֹסֵף֒ וַיֹּֽאֿמְר֗וּ עַל־דְּבַֿ֤ר הַכֶּ֙סֶף֙ הַשָּׁ֤בֿ בְּאַמְתְּחֹתֵ֙ינוּ֙ בַּתְּחִלָּ֔הֿ אֲנַ֖חְנוּ מֽוּבָֿאִ֑ים לְהִתְֿגֹּלֵ֤ל עָלֵ֙ינוּ֙ וּלְהִתְֿנַפֵּ֣ל עָלֵ֔ינוּ וְלָקַ֧חַתֿ אֹתָֿ֛נוּ לַֽעֲבָֿדִֿ֖ים וְאֶתֿ־חֲמֹרֵֽינוּ׃
[‏יט] וַֽיִּגְּשׁוּ֙ אֶל־הָאִ֔ישׁ אֲשֶׁ֖ר עַל־בֵּ֣יתֿ יוֹסֵ֑ףֿ וַיְדַֿבְּר֥וּ אֵלָ֖יו פֶּ֥תַֿח הַבָּֽיִתֿ׃
[‏כ] וַיֹּֽאֿמְר֖וּ בִּ֣י אֲדֹֿנִ֑י יָרֹ֥דֿ יָרַ֛דְֿנוּ בַּתְּחִלָּ֖הֿ לִשְׁבָּר־אֹֽכֶֿל׃
[‏כא] וַֽיְהִ֞י כִּי־בָֿ֣אֿנוּ אֶל־הַמָּל֗וֹן וַֽנִּפְֿתְּחָה֙ אֶתֿ־אַמְתְּחֹתֵ֔ינוּ וְהִנֵּ֤הֿ כֶֽֿסֶףֿ־אִישׁ֙ בְּפִֿ֣י אַמְתַּחְתּ֔וֹ כַּסְפֵּ֖נוּ בְּמִשְׁקָל֑וֹ וַנָּ֥שֶׁבֿ אֹתֿ֖וֹ בְּיָדֵֽֿנוּ׃
[‏כב] וְכֶֿ֧סֶףֿ אַחֵ֛ר הוֹרַ֥דְֿנוּ בְֿיָדֵֿ֖נוּ לִשְׁבָּר־אֹ֑כֶֿל לֹ֣א יָדַ֔עְנוּ מִי־שָׂ֥ם כַּסְפֵּ֖נוּ בְּאַמְתְּחֹתֵֽֿינוּ׃
[‏כג] וַיֹּאֿמֶר֩ שָׁל֨וֹם לָכֶ֜ם אַל־תִּירָ֗אוּ אֱלֹ֨הֵיכֶ֜ם וֵֽאֿלֹהֵ֤י אֲבִֿיכֶֿם֙ נָתַ֨ן לָכֶֿ֤ם מַטְמוֹן֙ בְּאַמְתְּחֹ֣תֵֿיכֶ֔ם כַּסְפְּכֶֿ֖ם בָּ֣א אֵלָ֑י וַיּוֹצֵ֥א אֲלֵהֶ֖ם אֶתֿ־שִׁמְעֽוֹן׃
[‏כד] וַיָּבֵֿ֥א הָאִ֛ישׁ אֶתֿ־הָֽאֲנָשִׁ֖ים בֵּ֣יתָֿהֿ יוֹסֵ֑ףֿ וַיִּתֶּן־מַ֙יִם֙ וַיִּרְחֲצ֣וּ רַגְֿלֵיהֶ֔ם וַיִּתֵּ֥ן מִסְפּ֖וֹא לַֽחֲמֹֽרֵיהֶֽם׃
[‏כה] וַיָּכִ֙ינוּ֙ אֶתֿ־הַמִּנְחָ֔הֿ עַדֿ־בּ֥וֹא יוֹסֵ֖ףֿ ‍ֽבַּצָּֽהֳרָ֑יִם כִּ֣י שָֽׁמְע֔וּ כִּי־שָׁ֖ם יֹ֥אֿכְֿלוּ לָֽחֶם׃
[‏כו] וַיָּבֹֿ֤א יוֹסֵף֙ הַבַּ֔יְתָֿהֿ וַיָּבִֿ֥יאּוּ ל֛וֹ אֶתֿ־הַמִּנְחָ֥הֿ אֲשֶׁר־בְּיָדָֿ֖ם הַבָּ֑יְתָֿהֿ וַיִּשְׁתַּֽחֲווּ־ל֖וֹ אָֽרְצָהֿ׃
[‏כז] וַיִּשְׁאַ֤ל לָהֶם֙ לְשָׁל֔וֹם וַיֹּ֗אֿמֶר הֲשָׁל֛וֹם אֲבִֿיכֶֿ֥ם הַזָּקֵ֖ן אֲשֶׁ֣ר אֲמַרְתֶּ֑ם הַֽעוֹדֶֿ֖נּוּ חָֽי׃
[‏כח] וַיֹּֽאֿמְר֗וּ שָׁל֛וֹם לְעַבְֿדְּךָֿ֥ לְאָבִֿ֖ינוּ עוֹדֶֿ֣נּוּ חָ֑י וַֽיִּקְּדֿ֖וּ //כתיב// וישתחוֽ //קרי// וַיִּֽשְׁתַּחֲוּֽוּ׃
[‏כט] וַיִּשָּׂ֣א עֵינָ֗יו וַיַּ֞רְא אֶתֿ־בִּנְיָמִ֣ין אָחִיו֘ בֶּן־אִמּוֹ֒ וַיֹּ֗אֿמֶר הֲזֶה֙ אֲחִיכֶֿ֣ם הַקָּטֹ֔ן אֲשֶׁ֥ר אֲמַרְתֶּ֖ם אֵלָ֑י וַיֹּאֿמַ֕ר אֱלֹהִ֥ים יָחְנְךָֿ֖ בְּנִֽי׃
[שביעי] [‏ל] וַיְמַהֵ֣ר יוֹסֵ֗ףֿ כִּֽי־נִכְֿמְר֤וּ רַֽחֲמָיו֙ אֶל־אָחִ֔יו וַיְבַֿקֵּ֖שׁ לִבְֿכּ֑וֹתֿ וַיָּבֹֿ֥א הַחַ֖דְֿרָהֿ וַיֵּ֥בְֿךְּ שָֽׁמָּהֿ׃
[‏לא] וַיִּרְחַ֥ץ פָּנָ֖יו וַיֵּצֵ֑א וַיִּ֨תְֿאַפַּ֔ק וַיֹּ֖אֿמֶר שִׂ֥ימוּ לָֽחֶם׃
[‏לב] וַיָּשִׂ֥ימוּ ל֛וֹ לְבַֿדּ֖וֹ וְלָהֶ֣ם לְבַֿדָּ֑ם וְלַמִּצְרִ֞ים הָאֹֽכְֿלִ֤ים אִתּוֹ֙ לְבַֿדָּ֔ם כִּי֩ ל֨אֺ יֽוּכְֿל֜וּן הַמִּצְרִ֗ים לֶֽאֱכֹֿ֤ל אֶתֿ־הָֽעִבְֿרִים֙ לֶ֔חֶם כִּי־תֽֿוֹעֵבָֿ֥הֿ הִ֖וא לְמִצְרָֽיִם׃
[‏לג] וַיֵּֽשְׁבֿ֣וּ לְפָֿנָ֔יו הַבְּכֹֿר֙ כִּבְֿכֹֿ֣רָת֔וֹ וְהַצָּעִ֖יר כִּצְעִֽרָתֿ֑וֹ וַיִּתְֿמְה֥וּ הָֽאֲנָשִׁ֖ים אִ֥ישׁ אֶל־רֵעֵֽהוּ׃
[‏לד] וַיִּשָּׂ֨א מַשְׂאֹ֜תֿ מֵאֵ֣תֿ פָּנָיו֘ אֲלֵהֶם֒ וַתֵּ֜רֶבֿ מַשְׂאַ֧תֿ בִּנְיָמִ֛ן מִמַּשְׂאֹ֥תֿ כֻּלָּ֖ם חָמֵ֣שׁ יָדֿ֑וֹתֿ וַיִּשְׁתּ֥וּ וַֽיִּשְׁכְּר֖וּ עִמּֽוֹ׃

פרק מד
[‏א] וַיְצַ֞ו אֶתֿ־אֲשֶׁ֣ר עַל־בֵּיתֿוֹ֘ לֵאֿמֹר֒ מַלֵּ֞א אֶתֿ־אַמְתְּחֹ֤תֿ הָֽאֲנָשִׁים֙ אֹ֔כֶֿל כַּֽאֲשֶׁ֥ר יֽוּכְֿל֖וּן שְׂאֵ֑תֿ וְשִׂ֥ים כֶּֽסֶףֿ־אִ֖ישׁ בְּפִֿ֥י אַמְתַּחְתּֽוֹ׃
[‏ב] וְאֶתֿ־גְּבִֿיעִ֞י גְּבִֿ֣יעַ הַכֶּ֗סֶףֿ תָּשִׂים֙ בְּפִֿי֙ אַמְתַּ֣חַתֿ הַקָּטֹ֔ן וְאֵ֖תֿ כֶּ֣סֶףֿ שִׁבְֿר֑וֹ וַיַּ֕עַשׂ כִּדְֿבַֿ֥ר יוֹסֵ֖ףֿ אֲשֶׁ֥ר דִּבֵּֽר׃
[‏ג] הַבֹּ֖קֶר א֑וֹר וְהָֽאֲנָשִׁ֣ים שֻׁלְּח֔וּ הֵ֖מָּהֿ וַֽחֲמֹֽרֵיהֶֽם׃
[‏ד] הֵ֠ם יָֽצְא֣וּ אֶתֿ־הָעִיר֘ לֹ֣א הִרְחִיקוּ֒ וְיוֹסֵ֤ףֿ אָמַר֙ לַֽאֲשֶׁ֣ר עַל־בֵּית֔וֹ ק֥וּם רְדֹֿ֖ףֿ אַֽחֲרֵ֣י הָֽאֲנָשִׁ֑ים וְהִשַּׂגְֿתָּם֙ וְאָֽמַרְתָּ֣ אֲלֵהֶ֔ם לָ֛מָּהֿ שִׁלַּמְתֶּ֥ם רָעָ֖הֿ תַּ֥חַתֿ טוֹבָֽֿהֿ׃
[‏ה] הֲל֣וֹא זֶ֗הֿ אֲשֶׁ֨ר יִשְׁתֶּ֤הֿ אֲדֹֿנִי֙ בּ֔וֹ וְה֕וּא נַחֵ֥שׁ יְנַחֵ֖שׁ בּ֑וֹ הֲרֵֽעֹתֶֿ֖ם אֲשֶׁ֥ר עֲשִׂיתֶֽֿם׃
[‏ו] וַיַּשִּׂגֵֿ֑ם וַיְדַֿבֵּ֣ר אֲלֵהֶ֔ם אֶתֿ־הַדְּבָֿרִ֖ים הָאֵֽלֶּהֿ׃
[‏ז] וַיֹּֽאֿמְר֣וּ אֵלָ֔יו לָ֚מָּהֿ יְדַֿבֵּ֣ר אֲדֹֿנִ֔י כַּדְּבָֿרִ֖ים הָאֵ֑לֶּהֿ חָלִ֙ילָה֙ לַֽעֲבָֿדֶ֔יךָֿ מֵֽעֲשׂ֖וֹתֿ כַּדָּבָֿ֥ר הַזֶּֽהֿ׃
[‏ח] הֵ֣ן כֶּ֗סֶףֿ אֲשֶׁ֤ר מָצָ֙אֿנוּ֙ בְּפִֿ֣י אַמְתְּחֹתֵ֔ינוּ הֱשִׁיבֹֿ֥נוּ אֵלֶ֖יךָֿ מֵאֶ֣רֶץ כְּנָ֑עַן וְאֵ֗יךְֿ נִגְֿנֹב֙ מִבֵּ֣יתֿ אֲדֹֿנֶ֔יךָֿ כֶּ֖סֶףֿ א֥וֹ זָהָֽבֿ׃
[‏ט] אֲשֶׁ֨ר יִמָּצֵ֥א אִתּ֛וֹ מֵֽעֲבָֿדֶֿ֖יךָֿ וָמֵ֑תֿ וְגַֿם־אֲנַ֕חְנוּ נִֽהְיֶ֥הֿ לַֽאֿדֹֿנִ֖י לַֽעֲבָֿדִֽֿים׃
[‏י] וַיֹּ֕אֿמֶר גַּם־עַתָּ֥הֿ כְֿדִֿבְֿרֵיכֶֿ֖ם כֶּן־ה֑וּא אֲשֶׁ֨ר יִמָּצֵ֤א אִתּוֹ֙ יִֽהְיֶהֿ־לִּ֣י עָ֔בֶֿדֿ וְאַתֶּ֖ם תִּֽהְי֥וּ נְקִיִּֽם׃
[‏יא] ‍ֽוַיְמַֽהֲר֗וּ וַיּוֹרִ֛דֿוּ אִ֥ישׁ אֶתֿ־אַמְתַּחְתּ֖וֹ אָ֑רְצָהֿ וַֽיִּפְֿתְּח֖וּ אִ֥ישׁ אַמְתַּחְתּֽוֹ׃
[‏יב] וַיְחַפֵּ֕שׂ בַּגָּדֿ֣וֹל הֵחֵ֔ל וּבַֿקָּטֹ֖ן כִּלָּ֑הֿ וַיִּמָּצֵא֙ הַגָּבִ֔יעַ בְּאַמְתַּ֖חַתֿ בִּנְיָמִֽן׃
[‏יג] וַֽיִּקְרְע֖וּ שִׂמְלֹתָֿ֑ם ‍ֽוַיַּֽעֲמֹס֙ אִ֣ישׁ עַל־חֲמֹר֔וֹ וַיָּשֻׁ֖בֿוּ הָעִֽירָהֿ׃
[מפטיר] [‏יד] וַיָּבֹ֨א יְהוּדָֿ֤הֿ וְאֶחָיו֙ בֵּ֣יתָֿהֿ יוֹסֵ֔ףֿ וְה֖וּא עוֹדֶֿ֣נּוּ שָׁ֑ם וַיִּפְּל֥וּ לְפָֿנָ֖יו אָֽרְצָהֿ׃
[‏טו] וַיֹּ֤אֿמֶר לָהֶם֙ יוֹסֵ֔ףֿ מָֽהֿ־הַמַּֽעֲשֶׂ֥הֿ הַזֶּ֖הֿ אֲשֶׁ֣ר עֲשִׂיתֶֿ֑ם הֲל֣וֹא יְדַֿעְתֶּ֔ם כִּֽי־נַחֵ֧שׁ יְנַחֵ֛שׁ אִ֖ישׁ אֲשֶׁ֥ר כָּמֹֽנִי׃
[‏טז] וַיֹּ֣אֿמֶר יְהוּדָ֗הֿ מַהֿ־נֹּאֿמַר֙ לַֽאֿדֹֿנִ֔י מַהֿ־נְּדַֿבֵּ֖ר וּמַהֿ־נִּֽצְטַדָּ֑ק הָֽאֱלֹהִ֗ים מָצָא֙ אֶתֿ־עֲוֹ֣ן עֲבָֿדֶ֔יךָֿ הִנֶּנּ֤וּ עֲבָֿדִֿים֙ לַֽאֿדֹֿנִ֔י גַּם־אֲנַ֕חְנוּ גַּ֛ם אֲשֶׁר־נִמְצָ֥א הַגָּבִֿ֖יעַ בְּיָדֽֿוֹ׃
[‏יז] וַיֹּ֕אֿמֶר חָלִ֣ילָהֿ לִּ֔י מֵֽעֲשׂ֖וֹתֿ זֹ֑אֿתֿ הָאִ֡ישׁ אֲשֶׁר֩ נִמְצָ֨א הַגָּבִ֜יעַ בְּיָד֗וֹ ה֚וּא יִֽהְיֶהֿ־לִּ֣י עָ֔בֶֿדֿ וְאַתֶּ֕ם עֲל֥וּ לְשָׁל֖וֹם אֶל־אֲבִֿיכֶֽֿם׃ס
‏{פרשת ויגש}[‏יח] וַיִּגַּ֨שׁ אֵלָ֜יו יְהוּדָ֗הֿ וַיֹּאֿמֶר֘ בִּ֣י אֲדֹֿנִי֒ יְדַֿבֶּר־נָ֨א עַבְֿדְּךָֿ֤ דָֿבָֿר֙ בְּאָזְנֵ֣י אֲדֹֿנִ֔י וְאַל־יִ֥חַר אַפְּךָֿ֖ בְּעַבְֿדֶּ֑ךָֿ כִּ֥י כָֿמ֖וֹךָֿ כְּפַֿרְעֹֽהֿ׃
[‏יט] אֲדֹֿנִ֣י שָׁאַ֔ל אֶתֿ־עֲבָֿדָֿ֖יו לֵאֿמֹ֑ר הֲיֵשׁ־לָכֶֿ֥ם אָ֖בֿ אוֹ־אָֽח׃
[‏כ] וַנֹּ֙אֿמֶר֙ אֶל־אֲדֹֿנִ֔י יֶשׁ־לָ֙נוּ֙ אָ֣בֿ זָקֵ֔ן וְיֶ֥לֶדֿ זְקֻנִ֖ים קָטָ֑ן וְאָחִ֨יו מֵ֔תֿ וַיִּוָּתֵ֨ר ה֧וּא לְבַֿדּ֛וֹ לְאִמּ֖וֹ וְאָבִֿ֥יו אֲהֵבֽֿוֹ׃
[‏כא] וַתֹּ֙אֿמֶר֙ אֶל־עֲבָֿדֶ֔יךָֿ הֽוֹרִדֻֿ֖הוּ אֵלָ֑י וְאָשִׂ֥ימָהֿ עֵינִ֖י עָלָֽיו׃
[‏כב] וַנֹּ֙אֿמֶר֙ אֶל־אֲדֹֿנִ֔י לֹֽא־יוּכַֿ֥ל הַנַּ֖עַר לַֽעֲזֹ֣בֿ אֶתֿ־אָבִֿ֑יו וְעָזַ֥בֿ אֶתֿ־אָבִֿ֖יו וָמֵֽתֿ׃
[‏כג] וַתֹּ֙אֿמֶר֙ אֶל־עֲבָֿדֶ֔יךָֿ אִם־לֹ֥א יֵרֵ֛דֿ אֲחִיכֶֿ֥ם הַקָּטֹ֖ן אִתְּכֶֿ֑ם לֹ֥א תֹֽֿסִפֿ֖וּן לִרְא֥וֹתֿ פָּנָֽי׃
[‏כד] וַֽיְהִי֙ כִּ֣י עָלִ֔ינוּ אֶֽל־עַבְֿדְּךָֿ֖ אָבִֿ֑י וַנַּ֨גֶּדֿ־ל֔וֹ אֵ֖תֿ דִּבְֿרֵ֥י אֲדֹֿנִֽי׃
[‏כה] וַיֹּ֖אֿמֶר אָבִֿ֑ינוּ שֻׁ֖בֿוּ שִׁבְֿרוּ־לָ֥נוּ מְעַט־אֹֽכֶֿל׃
[‏כו] וַנֹּ֕אֿמֶר לֹ֥א נוּכַֿ֖ל לָרֶ֑דֶֿתֿ אִם־יֵשׁ֩ אָחִ֨ינוּ הַקָּטֹ֤ן אִתָּ֙נוּ֙ וְיָרַ֔דְֿנוּ כִּי־לֹ֣א נוּכַ֗ל לִרְאוֹת֙ פְּנֵ֣י הָאִ֔ישׁ וְאָחִ֥ינוּ הַקָּטֹ֖ן אֵינֶ֥נּוּ אִתָּֽנוּ׃
[‏כז] וַיֹּ֛אֿמֶר עַבְֿדְּךָֿ֥ אָבִֿ֖י אֵלֵ֑ינוּ אַתֶּ֣ם יְדַֿעְתֶּ֔ם כִּ֥י שְׁנַ֖יִם יָֽלְדָֿהֿ־לִּ֥י אִשְׁתִּֽי׃
[‏כח] וַיֵּצֵ֤א הָֽאֶחָד֙ מֵֽאִתִּ֔י וָֽאֹמַ֕ר אַ֖ךְֿ טָרֹ֣ףֿ טֹרָ֑ףֿ וְלֹ֥א רְאִיתִֿ֖יו עַדֿ־הֵֽנָּהֿ׃
[‏כט] וּלְקַחְתֶּ֧ם גַּם־אֶתֿ־זֶ֛הֿ מֵעִ֥ם פָּנַ֖י וְקָרָ֣הוּ אָס֑וֹן וְהֽוֹרַדְֿתֶּ֧ם אֶתֿ־שֵֽׂיבָֿתִֿ֛י בְּרָעָ֖הֿ שְׁאֹֽלָהֿ׃
[‏ל] וְעַתָּ֗הֿ כְּבֹֿאִי֙ אֶל־עַבְֿדְּךָֿ֣ אָבִ֔י וְהַנַּ֖עַר אֵינֶנּ֣וּ אִתָּ֑נוּ וְנַפְֿשׁ֖וֹ קְשׁוּרָ֥הֿ בְֿנַפְֿשֽׁוֹ׃
[שני] [‏לא] וְהָיָ֗הֿ כִּרְאוֹתֿ֛וֹ כִּי־אֵ֥ין הַנַּ֖עַר וָמֵ֑תֿ וְהוֹרִ֨ידֿוּ עֲבָֿדֶ֜יךָֿ אֶתֿ־שֵׂיבַ֨תֿ עַבְֿדְּךָֿ֥ אָבִֿ֛ינוּ בְּיָגֿ֖וֹן שְׁאֹֽלָהֿ׃
[‏לב] כִּ֤י עַבְֿדְּךָ֙ עָרַ֣בֿ אֶתֿ־הַנַּ֔עַר מֵעִ֥ם אָבִֿ֖י לֵאֿמֹ֑ר אִם־לֹ֤א אֲבִֿיאֶ֙נּוּ֙ אֵלֶ֔יךָֿ וְחָטָ֥אֿתִֿי לְאָבִֿ֖י כָּל־הַיָּמִֽים׃
[‏לג] וְעַתָּ֗הֿ יֵֽשֶׁבֿ־נָ֤א עַבְֿדְּךָ֙ תַּ֣חַתֿ הַנַּ֔עַר עֶ֖בֶֿדֿ לַֽאֿדֹֿנִ֑י וְהַנַּ֖עַר יַ֥עַל עִם־אֶחָֽיו׃
[‏לד] כִּי־אֵיךְ֙ אֶֽעֱלֶ֣הֿ אֶל־אָבִ֔י וְהַנַּ֖עַר אֵינֶנּ֣וּ אִתִּ֑י פֶּ֚ן אֶרְאֶ֣הֿ בָֿרָ֔ע אֲשֶׁ֥ר יִמְצָ֖א אֶתֿ־אָבִֽֿי׃

פרק מה
[‏א] וְלֹֽא־יָכֹ֨ל יוֹסֵ֜ףֿ לְהִֽתְֿאַפֵּ֗ק לְכֹֿ֤ל הַנִּצָּבִֿים֙ עָלָ֔יו וַיִּקְרָ֕א הוֹצִ֥יאוּ כָֿל־אִ֖ישׁ מֵֽעָלָ֑י וְלֹא־עָ֤מַדֿ אִישׁ֙ אִתּ֔וֹ בְּהִתְֿוַדַּ֥ע יוֹסֵ֖ףֿ אֶל־אֶחָֽיו׃
[‏ב] וַיִּתֵּ֥ן אֶתֿ־קֹל֖וֹ בִּבְֿכִֿ֑י וַיִּשְׁמְע֣וּ מִצְרַ֔יִם וַיִּשְׁמַ֖ע בֵּ֥יתֿ פַּרְעֹֽהֿ׃
[‏ג] וַיֹּ֨אֿמֶר יוֹסֵ֤ףֿ אֶל־אֶחָיו֙ אֲנִ֣י יוֹסֵ֔ףֿ הַע֥וֹדֿ אָבִֿ֖י חָ֑י וְלֹא־יָֽכְֿל֤וּ אֶחָיו֙ לַֽעֲנ֣וֹתֿ אֹת֔וֹ כִּ֥י נִבְֿהֲל֖וּ מִפָּנָֽיו׃
[‏ד] וַיֹּ֨אֿמֶר יוֹסֵ֧ףֿ אֶל־אֶחָ֛יו גְּשׁוּ־נָ֥א אֵלַ֖י וַיִּגָּ֑שׁוּ וַיֹּ֗אֿמֶר אֲנִי֙ יוֹסֵ֣ףֿ אֲחִיכֶ֔ם אֲשֶׁר־מְכַֿרְתֶּ֥ם אֹתִֿ֖י מִצְרָֽיְמָהֿ׃
[‏ה] וְעַתָּ֣הֿ׀ אַל־תֵּעָ֣צְב֗וּ וְאַל־יִ֙חַר֙ בְּעֵ֣ינֵיכֶ֔ם כִּֽי־מְכַֿרְתֶּ֥ם אֹתִֿ֖י הֵ֑נָּהֿ כִּ֣י לְמִֽחְיָ֔הֿ שְׁלָחַ֥נִי אֱלֹהִ֖ים לִפְֿנֵיכֶֽֿם׃
[‏ו] כִּי־זֶ֛הֿ שְׁנָתַֿ֥יִם הָֽרָעָ֖בֿ בְּקֶ֣רֶבֿ הָאָ֑רֶץ וְעוֹד֙ חָמֵ֣שׁ שָׁנִ֔ים אֲשֶׁ֥ר אֵֽין־חָרִ֖ישׁ וְקָצִֽיר׃
[‏ז] וַיִּשְׁלָחֵ֤נִי אֱלֹהִים֙ לִפְֿנֵיכֶ֔ם לָשׂ֥וּם לָכֶֿ֛ם שְׁאֵרִ֖יתֿ בָּאָ֑רֶץ וּלְהַֽחֲי֣וֹתֿ לָכֶ֔ם לִפְֿלֵיטָ֖הֿ גְּדֹֿלָֽהֿ׃
[שלישי] [‏ח] וְעַתָּ֗הֿ לֹֽא־אַתֶּ֞ם שְׁלַחְתֶּ֤ם אֹתִֿי֙ הֵ֔נָּהֿ כִּ֖י הָֽאֱלֹהִ֑ים וַיְשִׂימֵ֨נִי לְאָ֜בֿ לְפַֿרְעֹ֗הֿ וּלְאָדֿוֹן֙ לְכָֿל־בֵּית֔וֹ וּמֹשֵׁ֖ל בְּכָֿל־אֶ֥רֶץ מִצְרָֽיִם׃
[‏ט] מַֽהֲרוּ֘ וַֽעֲל֣וּ אֶל־אָבִֿי֒ וַֽאֲמַרְתֶּ֣ם אֵלָ֗יו כֹּ֤הֿ אָמַר֙ בִּנְךָֿ֣ יוֹסֵ֔ףֿ שָׂמַ֧נִי אֱלֹהִ֛ים לְאָדֿ֖וֹן לְכָֿל־מִצְרָ֑יִם רְדָֿ֥הֿ אֵלַ֖י אַֽל־תַּֽעֲמֹֽדֿ׃
[‏י] וְיָֽשַׁבְֿתָּ֣ בְֿאֶֽרֶץ־גֹּ֗שֶׁן וְהָיִ֤יתָֿ קָרוֹב֙ אֵלַ֔י אַתָּ֕הֿ וּבָֿנֶ֖יךָֿ וּבְֿנֵ֣י בָֿנֶ֑יךָֿ וְצֹֽאֿנְךָֿ֥ וּבְֿקָֽרְךָֿ֖ וְכָֿל־אֲשֶׁר־לָֽךְֿ׃
[‏יא] וְכִֿלְכַּלְתִּ֤י אֹֽתְֿךָ֙ שָׁ֔ם כִּי־ע֛וֹדֿ חָמֵ֥שׁ שָׁנִ֖ים רָעָ֑בֿ פֶּן־תִּוָּרֵ֛שׁ אַתָּ֥הֿ וּבֵֽֿיתְֿךָֿ֖ וְכָֿל־אֲשֶׁר־לָֽךְֿ׃
[‏יב] וְהִנֵּ֤הֿ עֵֽינֵיכֶֿם֙ רֹא֔וֹתֿ וְעֵינֵ֖י אָחִ֣י בִֿנְיָמִ֑ין כִּי־פִֿ֖י הַֽמְדַֿבֵּ֥ר אֲלֵיכֶֽֿם׃
[‏יג] וְהִגַּדְֿתֶּ֣ם לְאָבִ֗י אֶתֿ־כָּל־כְּבֿוֹדִֿי֙ בְּמִצְרַ֔יִם וְאֵ֖תֿ כָּל־אֲשֶׁ֣ר רְאִיתֶֿ֑ם וּמִֽהַרְתֶּ֛ם וְהֽוֹרַדְֿתֶּ֥ם אֶתֿ־אָבִֿ֖י הֵֽנָּהֿ׃
[‏יד] וַיִּפֹּ֛ל עַל־צַוְּאֿרֵ֥י בִֿנְיָמִֽן־אָחִ֖יו וַיֵּ֑בְֿךְּ וּבִ֨נְיָמִ֔ן בָּכָֿ֖הֿ עַל־צַוָּאֿרָֽיו׃
[‏טו] וַיְנַשֵּׁ֥ק לְכָֿל־אֶחָ֖יו וַיֵּ֣בְֿךְּ עֲלֵהֶ֑ם וְאַ֣חֲרֵי כֵ֔ן דִּבְּר֥וּ אֶחָ֖יו אִתּֽוֹ׃
[‏טז] וְהַקֹּ֣ל נִשְׁמַ֗ע בֵּ֤יתֿ פַּרְעֹה֙ לֵאֿמֹ֔ר בָּ֖אוּ אֲחֵ֣י יוֹסֵ֑ףֿ וַיִּיטַב֙ בְּעֵינֵ֣י פַֿרְעֹ֔הֿ וּבְֿעֵינֵ֖י עֲבָֿדָֽֿיו׃
[‏יז] וַיֹּ֤אֿמֶר פַּרְעֹה֙ אֶל־יוֹסֵ֔ףֿ אֱמֹ֥ר אֶל־אַחֶ֖יךָֿ זֹ֣אֿתֿ עֲשׂ֑וּ טַֽעֲנוּ֙ אֶתֿ־בְּעִ֣ירְכֶ֔ם וּלְכֿוּ־בֹֿ֖אוּ אַ֥רְצָהֿ כְּנָֽעַן׃
[‏יח] וּקְח֧וּ אֶתֿ־אֲבִֿיכֶֿ֛ם וְאֶתֿ־בָּֽתֵּיכֶֿ֖ם וּבֹֿ֣אוּ אֵלָ֑י וְאֶתְּנָ֣הֿ לָכֶ֗ם אֶתֿ־טוּב֙ אֶ֣רֶץ מִצְרַ֔יִם וְאִכְֿל֖וּ אֶתֿ־חֵ֥לֶבֿ הָאָֽרֶץ׃
[רביעי] [‏יט] וְאַתָּ֥הֿ צֻוֵּ֖יתָֿהֿ זֹ֣אֿתֿ עֲשׂ֑וּ קְחֽוּ־לָכֶֿם֩ מֵאֶ֨רֶץ מִצְרַ֜יִם עֲגָֿל֗וֹתֿ לְטַפְּכֶֿם֙ וְלִנְשֵׁיכֶ֔ם וּנְשָׂאֿתֶֿ֥ם אֶתֿ־אֲבִֿיכֶֿ֖ם וּבָֿאֿתֶֽֿם׃
[‏כ] וְעֵ֣ינְכֶ֔ם אַל־תָּחֹ֖ס עַל־כְּלֵיכֶֿ֑ם כִּי־ט֛וּבֿ כָּל־אֶ֥רֶץ מִצְרַ֖יִם לָכֶֿ֥ם הֽוּא׃
[‏כא] וַיַּֽעֲשׂוּ־כֵֿן֙ בְּנֵ֣י יִשְׂרָאֵ֔ל וַיִּתֵּ֨ן לָהֶ֥ם יוֹסֵ֛ףֿ עֲגָֿל֖וֹתֿ עַל־פִּ֣י פַֿרְעֹ֑הֿ וַיִּתֵּ֥ן לָהֶ֛ם צֵדָֿ֖הֿ לַדָּֽרֶךְֿ׃
[‏כב] לְכֻֿלָּ֥ם נָתַֿ֛ן לָאִ֖ישׁ חֲלִפֿ֣וֹתֿ שְׂמָ‍לֹ֑תֿ וּלְבִֿנְיָמִ֤ן נָתַֿן֙ שְׁלֹ֣שׁ מֵא֣וֹתֿ כֶּ֔סֶףֿ וְחָמֵ֖שׁ חֲלִפֹֿ֥תֿ שְׂמָ‍לֹֽתֿ׃
[‏כג] וּלְאָבִ֞יו שָׁלַ֤ח כְּזֹאֿת֙ עֲשָׂרָ֣הֿ חֲמֹרִ֔ים נֹֽשְׂאִ֖ים מִטּ֣וּבֿ מִצְרָ֑יִם וְעֶ֣שֶׂר אֲתֹֿנֹ֡תֿ נֹֽ֠שְׂאֹתֿ בָּ֣ר וָלֶ֧חֶם וּמָז֛וֹן לְאָבִֿ֖יו לַדָּֽרֶךְֿ׃
[‏כד] וַיְשַׁלַּ֥ח אֶתֿ־אֶחָ֖יו וַיֵּלֵ֑כֿוּ וַיֹּ֣אֿמֶר אֲלֵהֶ֔ם אַֽל־תִּרְגְּז֖וּ בַּדָּֽרֶךְֿ׃
[‏כה] ‍ֽוַיַּֽעֲל֖וּ מִמִּצְרָ֑יִם וַיָּבֹ֙אוּ֙ אֶ֣רֶץ כְּנַ֔עַן אֶֽל־יַֽעֲקֹ֖בֿ אֲבִֿיהֶֽם׃
[‏כו] וַיַּגִּ֨דֿוּ ל֜וֹ לֵאֿמֹ֗ר ע֚וֹדֿ יוֹסֵ֣ףֿ חַ֔י וְכִֿי־ה֥וּא מֹשֵׁ֖ל בְּכָֿל־אֶ֣רֶץ מִצְרָ֑יִם וַיָּ֣פָֿגֿ לִבּ֔וֹ כִּ֥י לֹא־הֶֽאֱמִ֖ין לָהֶֽם׃
[‏כז] וַיְדַֿבְּר֣וּ אֵלָ֗יו אֵ֣תֿ כָּל־דִּבְֿרֵ֤י יוֹסֵף֙ אֲשֶׁ֣ר דִּבֶּ֣ר אֲלֵהֶ֔ם וַיַּרְא֙ אֶתֿ־הָ֣עֲגָֿל֔וֹתֿ אֲשֶׁר־שָׁלַ֥ח יוֹסֵ֖ףֿ לָשֵׂ֣אֿתֿ אֹתֿ֑וֹ וַתְּחִ֕י ר֖וּחַ יַֽעֲקֹ֥בֿ אֲבִֿיהֶֽם׃
[חמישי] [‏כח] וַיֹּ֙אֿמֶר֙ יִשְׂרָאֵ֔ל רַ֛בֿ עֽוֹדֿ־יוֹסֵ֥ףֿ בְּנִ֖י חָ֑י אֵֽלְכָֿ֥הֿ וְאֶרְאֶ֖נּוּ בְּטֶ֥רֶם אָמֽוּתֿ׃

פרק מו
[‏א] וַיִּסַּ֤ע יִשְׂרָאֵל֙ וְכָֿל־אֲשֶׁר־ל֔וֹ וַיָּבֹֿ֖א בְּאֵ֣רָהֿ שָּׁ֑בַֿע וַיִּזְבַּ֣ח זְבָֿחִ֔ים לֵֽאֿלֹהֵ֖י אָבִֿ֥יו יִצְחָֽק׃
[‏ב] וַיֹּ֨אֿמֶר אֱלֹהִ֤ים׀ לְיִשְׂרָאֵל֙ בְּמַרְאֹ֣תֿ הַלַּ֔יְלָהֿ וַיֹּ֖אֿמֶר יַֽעֲקֹ֣בֿ׀ יַֽעֲקֹ֑בֿ וַיֹּ֖אֿמֶר הִנֵּֽנִי׃
[‏ג] וַיֹּ֕אֿמֶר אָֽנֹכִֿ֥י הָאֵ֖ל אֱלֹהֵ֣י אָבִֿ֑יךָֿ אַל־תִּירָא֙ מֵֽרְדָֿ֣הֿ מִצְרַ֔יְמָהֿ כִּֽי־לְגֿ֥וֹי גָּדֿ֖וֹל אֲשִֽׂימְךָֿ֥ שָֽׁם׃
[‏ד] אָֽנֹכִ֗י אֵרֵ֤דֿ עִמְּךָ֙ מִצְרַ֔יְמָהֿ וְאָֽנֹכִֿ֖י אַֽעַלְךָֿ֣ גַֿם־עָלֹ֑הֿ וְיוֹסֵ֕ףֿ יָשִׁ֥יתֿ יָדֿ֖וֹ עַל־עֵינֶֽיךָֿ׃
[‏ה] וַיָּ֥קָם יַֽעֲקֹ֖בֿ מִבְּאֵ֣ר שָׁ֑בַֿע וַיִּשְׂא֨וּ בְֿנֵֽי־יִשְׂרָאֵ֜ל אֶֽתֿ־יַֽעֲקֹ֣בֿ אֲבִֿיהֶ֗ם וְאֶתֿ־טַפָּם֙ וְאֶתֿ־נְשֵׁיהֶ֔ם בָּֽעֲגָֿל֕וֹתֿ אֲשֶׁר־שָׁלַ֥ח פַּרְעֹ֖הֿ לָשֵׂ֥אֿתֿ אֹתֽֿוֹ׃
[‏ו] וַיִּקְח֣וּ אֶתֿ־מִקְנֵיהֶ֗ם וְאֶתֿ־רְכֿוּשָׁם֙ אֲשֶׁ֤ר רָֽכְֿשׁוּ֙ בְּאֶ֣רֶץ כְּנַ֔עַן וַיָּבֹֿ֖אוּ מִצְרָ֑יְמָהֿ יַֽעֲקֹ֖בֿ וְכָֿל־זַרְע֥וֹ אִתּֽוֹ׃
[‏ז] בָּנָ֞יו וּבְֿנֵ֤י בָֿנָיו֙ אִתּ֔וֹ בְּנֹתָֿ֛יו וּבְֿנ֥וֹתֿ בָּנָ֖יו וְכָֿל־זַרְע֑וֹ הֵבִֿ֥יא אִתּ֖וֹ מִצְרָֽיְמָהֿ׃ס
[‏ח] וְאֵ֨לֶּהֿ שְׁמ֧וֹתֿ בְּנֵֽי־יִשְׂרָאֵ֛ל הַבָּאִ֥ים מִצְרַ֖יְמָהֿ יַֽעֲקֹ֣בֿ וּבָֿנָ֑יו בְּכֹֿ֥ר יַֽעֲקֹ֖בֿ רְאוּבֵֽֿן׃
[‏ט] וּבְֿנֵ֖י רְאוּבֵֿ֑ן חֲנ֥וֹךְֿ וּפַֿלּ֖וּא וְחֶצְרֹ֥ן וְכַֿרְמִֽי׃
[‏י] וּבְֿנֵ֣י שִׁמְע֗וֹן יְמוּאֵ֧ל וְיָמִ֛ין וְאֹ֖הַדֿ וְיָכִֿ֣ין וְצֹ֑חַר וְשָׁא֖וּל בֶּן־הַֽכְּנַֽעֲנִֽיתֿ׃
[‏יא] וּבְֿנֵ֖י לֵוִ֑י גֵּֽרְשׁ֕וֹן קְהָ֖תֿ וּמְרָרִֽי׃
[‏יב] וּבְֿנֵ֣י יְהוּדָ֗הֿ עֵ֧ר וְאוֹנָ֛ן וְשֵׁלָ֖הֿ וָפֶֿ֣רֶץ וָזָ֑רַח וַיָּ֨מָתֿ עֵ֤ר וְאוֹנָן֙ בְּאֶ֣רֶץ כְּנַ֔עַן וַיִּֽהְי֥וּ בְֿנֵי־פֶֿ֖רֶץ חֶצְרֹ֥ן וְחָמֽוּל׃
[‏יג] וּבְֿנֵ֖י יִשָּׂשכָֿ֑ר תּוֹלָ֥ע וּפֻֿוָּ֖הֿ וְי֥וֹבֿ וְשִׁמְרֹֽן׃
[‏יד] וּבְֿנֵ֖י זְבֻֿל֑וּן סֶ֥רֶדֿ וְאֵל֖וֹן וְיַחְלְאֵֽל׃
[‏טו] אֵ֣לֶּהֿ׀ בְּנֵ֣י לֵאָ֗הֿ אֲשֶׁ֨ר יָֽלְדָֿ֤הֿ לְיַֽעֲקֹב֙ בְּפַֿדַּ֣ן אֲרָ֔ם וְאֵ֖תֿ דִּינָ֣הֿ בִֿתּ֑וֹ כָּל־נֶ֧פֶֿשׁ בָּנָ֛יו וּבְֿנוֹתָֿ֖יו שְׁלֹשִׁ֥ים וְשָׁלֹֽשׁ׃
[‏טז] וּבְֿנֵ֣י גָ֔דֿ צִפְֿי֥וֹן וְחַגִּ֖י שׁוּנִ֣י וְאֶצְבֹּ֑ן עֵרִ֥י וַֽאֲרוֹדִֿ֖י וְאַרְאֵלִֽי׃
[‏יז] וּבְֿנֵ֣י אָשֵׁ֗ר יִמְנָ֧הֿ וְיִשְׁוָ֛הֿ וְיִשְׁוִ֥י וּבְֿרִיעָ֖הֿ וְשֶׂ֣רַח אֲחֹתָֿ֑ם וּבְֿנֵ֣י בְֿרִיעָ֔הֿ חֶ֖בֶֿר וּמַלְכִּיאֵֽל׃
[‏יח] אֵ֚לֶּהֿ בְּנֵ֣י זִלְפָּ֔הֿ אֲשֶׁר־נָתַֿ֥ן לָבָֿ֖ן לְלֵאָ֣הֿ בִֿתּ֑וֹ וַתֵּ֤לֶדֿ אֶתֿ־אֵ֙לֶּה֙ לְיַֽעֲקֹ֔בֿ שֵׁ֥שׁ עֶשְׂרֵ֖הֿ נָֽפֶֿשׁ׃
[‏יט] בְּנֵ֤י רָחֵל֙ אֵ֣שֶׁתֿ יַֽעֲקֹ֔בֿ יוֹסֵ֖ףֿ וּבִֿנְיָמִֽן׃
[‏כ] וַיִּוָּלֵ֣דֿ לְיוֹסֵף֘ בְּאֶ֣רֶץ מִצְרַיִם֒ אֲשֶׁ֤ר יָֽלְדָֿהֿ־לּוֹ֙ אָֽסְנַ֔תֿ בַּתֿ־פּ֥וֹטִי פֶֿ֖רַע כֹּהֵ֣ן אֹ֑ן אֶתֿ־מְנַשֶּׁ֖הֿ וְאֶתֿ־אֶפְֿרָֽיִם׃
[‏כא] וּבְֿנֵ֣י בִֿנְיָמִ֗ן בֶּ֤לַע וָבֶ֙כֶֿר֙ וְאַשְׁבֵּ֔ל גֵּרָ֥א וְנַֽעֲמָ֖ן אֵחִ֣י וָרֹ֑אֿשׁ מֻפִּ֥ים וְחֻפִּ֖ים וָאָֽרְדְּ׃
[‏כב] אֵ֚לֶּהֿ בְּנֵ֣י רָחֵ֔ל אֲשֶׁ֥ר יֻלַּ֖דֿ לְיַֽעֲקֹ֑בֿ כָּל־נֶ֖פֶֿשׁ אַרְבָּעָ֥הֿ עָשָֽׂר׃
[‏כג] וּבְֿנֵי־דָֿ֖ן חֻשִֽׁים׃
[‏כד] וּבְֿנֵ֖י נַפְֿתָּלִ֑י יַחְצְאֵ֥ל וְגֿוּנִ֖י וְיֵ֥צֶר וְשִׁלֵּֽם׃
[‏כה] אֵ֚לֶּהֿ בְּנֵ֣י בִֿלְהָ֔הֿ אֲשֶׁר־נָתַֿ֥ן לָבָֿ֖ן לְרָחֵ֣ל בִּתּ֑וֹ וַתֵּ֧לֶדֿ אֶתֿ־אֵ֛לֶּהֿ לְיַֽעֲקֹ֖בֿ כָּל־נֶ֥פֶֿשׁ שִׁבְֿעָֽהֿ׃
[‏כו] כָּל־הַ֠נֶּפֶֿשׁ הַבָּאָ֨הֿ לְיַֽעֲקֹ֤בֿ מִצְרַ֙יְמָה֙ יֹֽצְאֵ֣י יְרֵכ֔וֹ מִלְּבַֿ֖דֿ נְשֵׁ֣י בְֿנֵי־יַֽעֲקֹ֑בֿ כָּל־נֶ֖פֶֿשׁ שִׁשִּׁ֥ים וָשֵֽׁשׁ׃
[‏כז] וּבְֿנֵ֥י יוֹסֵ֛ףֿ אֲשֶׁר־יֻלַּדֿ־ל֥וֹ בְֿמִצְרַ֖יִם נֶ֣פֶֿשׁ שְׁנָ֑יִם כָּל־הַנֶּ֧פֶֿשׁ לְבֵֽֿיתֿ־יַֽעֲקֹ֛בֿ הַבָּ֥אָהֿ מִצְרַ֖יְמָהֿ שִׁבְֿעִֽים׃ס
[ששי] [‏כח] וְאֶתֿ־יְהוּדָ֞הֿ שָׁלַ֤ח לְפָֿנָיו֙ אֶל־יוֹסֵ֔ףֿ לְהוֹרֹ֥תֿ לְפָֿנָ֖יו גֹּ֑שְׁנָהֿ וַיָּבֹֿ֖אוּ אַ֥רְצָהֿ גֹּֽשֶׁן׃
[‏כט] וַיֶּאְסֹ֤ר יוֹסֵף֙ מֶרְכַּבְֿתּ֔וֹ וַיַּ֛עַל לִקְרַֽאֿתֿ־יִשְׂרָאֵ֥ל אָבִֿ֖יו גֹּ֑שְׁנָהֿ וַיֵּרָ֣א אֵלָ֗יו וַיִּפֹּל֙ עַל־צַוָּאֿרָ֔יו וַיֵּ֥בְֿךְּ עַל־צַוָּאֿרָ֖יו עֽוֹדֿ׃
[‏ל] וַיֹּ֧אֿמֶר יִשְׂרָאֵ֛ל אֶל־יוֹסֵ֖ףֿ אָמ֣וּתָֿהֿ הַפָּ֑עַם אַֽחֲרֵי֙ רְאוֹתִֿ֣י אֶתֿ־פָּנֶ֔יךָֿ כִּ֥י עֽוֹדְֿךָֿ֖ חָֽי׃
[‏לא] וַיֹּ֨אֿמֶר יוֹסֵ֤ףֿ אֶל־אֶחָיו֙ וְאֶל־בֵּ֣יתֿ אָבִ֔יו אֶֽעֱלֶ֖הֿ וְאַגִּ֣ידָֿהֿ לְפַֿרְעֹ֑הֿ וְאֹֽמְרָ֣הֿ אֵלָ֔יו אַחַ֧י וּבֵֽֿיתֿ־אָבִֿ֛י אֲשֶׁ֥ר בְּאֶֽרֶץ־כְּנַ֖עַן בָּ֥אוּ אֵלָֽי׃
[‏לב] וְהָֽאֲנָשִׁים֙ רֹ֣עֵי צֹ֔אֿן כִּֽי־אַנְשֵׁ֥י מִקְנֶ֖הֿ הָ֑יוּ וְצֹאֿנָ֧ם וּבְֿקָרָ֛ם וְכָֿל־אֲשֶׁ֥ר לָהֶ֖ם הֵבִֽֿיאוּ׃
[‏לג] וְהָיָ֕הֿ כִּֽי־יִקְרָ֥א לָכֶֿ֖ם פַּרְעֹ֑הֿ וְאָמַ֖ר מַהֿ־מַּֽעֲשֵׂיכֶֽֿם׃
[‏לד] וַֽאֲמַרְתֶּ֗ם אַנְשֵׁ֨י מִקְנֶ֜הֿ הָי֤וּ עֲבָֿדֶ֙יךָ֙ מִנְּעוּרֵ֣ינוּ וְעַדֿ־עַ֔תָּהֿ גַּם־אֲנַ֖חְנוּ גַּם־אֲבֹֿתֵֿ֑ינוּ בַּֽעֲב֗וּר תֵּֽשְׁבֿוּ֙ בְּאֶ֣רֶץ גֹּ֔שֶׁן כִּי־תֽֿוֹעֲבַֿ֥תֿ מִצְרַ֖יִם כָּל־רֹ֥עֵ֗הֿ צֹֽאֿן׃

פרק מז
[‏א] וַיָּבֹֿ֣א יוֹסֵף֘ וַיַּגֵּ֣דֿ לְפַֿרְעֹה֒ וַיֹּ֗אֿמֶר אָבִ֨י וְאַחַ֜י וְצֹאֿנָ֤ם וּבְֿקָרָם֙ וְכָֿל־אֲשֶׁ֣ר לָהֶ֔ם בָּ֖אוּ מֵאֶ֣רֶץ כְּנָ֑עַן וְהִנָּ֖ם בְּאֶ֥רֶץ גֹּֽשֶׁן׃
[‏ב] וּמִקְצֵ֣הֿ אֶחָ֔יו לָקַ֖ח חֲמִשָּׁ֣הֿ אֲנָשִׁ֑ים וַיַּצִּגֵֿ֖ם לִפְֿנֵ֥י פַֿרְעֹֽהֿ׃
[‏ג] וַיֹּ֧אֿמֶר פַּרְעֹ֛הֿ אֶל־אֶחָ֖יו מַהֿ־מַּֽעֲשֵׂיכֶֿ֑ם וַיֹּֽאֿמְר֣וּ אֶל־פַּרְעֹ֗הֿ רֹעֵ֥הֿ צֹאֿן֙ עֲבָֿדֶ֔יךָֿ גַּם־אֲנַ֖חְנוּ גַּם־אֲבֿוֹתֵֽֿינוּ׃
[‏ד] וַיֹּֽאֿמְר֣וּ אֶל־פַּרְעֹ֗הֿ לָגֿ֣וּר בָּאָרֶץ֘ בָּאֿנוּ֒ כִּי־אֵ֣ין מִרְעֶ֗הֿ לַצֹּאֿן֙ אֲשֶׁ֣ר לַֽעֲבָֿדֶ֔יךָֿ כִּֽי־כָֿבֵֿ֥דֿ הָֽרָעָ֖בֿ בְּאֶ֣רֶץ כְּנָ֑עַן וְעַתָּ֛הֿ יֵֽשְׁבֿוּ־נָ֥א עֲבָֿדֶֿ֖יךָֿ בְּאֶ֥רֶץ גֹּֽשֶׁן׃
[‏ה] וַיֹּ֣אֿמֶר פַּרְעֹ֔הֿ אֶל־יוֹסֵ֖ףֿ לֵאֿמֹ֑ר אָבִֿ֥יךָֿ וְאַחֶ֖יךָֿ בָּ֥אוּ אֵלֶֽיךָֿ׃
[‏ו] אֶ֤רֶץ מִצְרַ֙יִם֙ לְפָֿנֶ֣יךָֿ הִ֔וא בְּמֵיטַ֣בֿ הָאָ֔רֶץ הוֹשֵׁ֥בֿ אֶתֿ־אָבִֿ֖יךָֿ וְאֶתֿ־אַחֶ֑יךָֿ יֵֽשְׁבֿוּ֙ בְּאֶ֣רֶץ גֹּ֔שֶׁן וְאִם־יָדַ֗עְתָּ וְיֶשׁ־בָּם֙ אַנְשֵׁי־חַ֔יִל וְשַׂמְתָּ֛ם שָׂרֵ֥י מִקְנֶ֖הֿ עַל־אֲשֶׁר־לִֽי׃
[‏ז] וַיָּבֵֿ֤א יוֹסֵף֙ אֶֽתֿ־יַֽעֲקֹ֣בֿ אָבִ֔יו וַיַּֽעֲמִדֵֿ֖הוּ לִפְֿנֵ֣י פַֿרְעֹ֑הֿ וַיְבָֿ֥רֶךְֿ יַֽעֲקֹ֖בֿ אֶתֿ־פַּרְעֹֽהֿ׃
[‏ח] וַיֹּ֥אֿמֶר פַּרְעֹ֖הֿ אֶֽל־יַֽעֲקֹ֑בֿ כַּמָּ֕הֿ יְמֵ֖י שְׁנֵ֥י חַיֶּֽיךָֿ׃
[‏ט] וַיֹּ֤אֿמֶר יַֽעֲקֹב֙ אֶל־פַּרְעֹ֔הֿ יְמֵי֙ שְׁנֵ֣י מְגֿוּרַ֔י שְׁלֹשִׁ֥ים וּמְאַ֖תֿ שָׁנָ֑הֿ מְעַ֣ט וְרָעִ֗ים הָיוּ֙ יְמֵי֙ שְׁנֵ֣י חַיַּ֔י וְלֹ֣א הִשִּׂ֗יגֿוּ אֶתֿ־יְמֵי֙ שְׁנֵי֙ חַיֵּ֣י אֲבֹֿתַ֔י בִּימֵ֖י מְגֽֿוּרֵיהֶֽם׃
[‏י] וַיְבָֿ֥רֶךְֿ יַֽעֲקֹ֖בֿ אֶתֿ־פַּרְעֹ֑הֿ וַיֵּצֵ֖א מִלִּפְֿנֵ֥י פַֿרְעֹֽהֿ׃
[שביעי] [‏יא] וַיּוֹשֵׁ֣בֿ יוֹסֵף֘ אֶתֿ־אָבִֿ֣יו וְאֶתֿ־אֶחָיו֒ וַיִּתֵּ֨ן לָהֶ֤ם אֲחֻזָּה֙ בְּאֶ֣רֶץ מִצְרַ֔יִם בְּמֵיטַ֥בֿ הָאָ֖רֶץ בְּאֶ֣רֶץ רַעְמְסֵ֑ס כַּֽאֲשֶׁ֖ר צִוָּ֥הֿ פַֿרְעֹֽהֿ׃
[‏יב] וַיְכַֿלְכֵּ֤ל יוֹסֵף֙ אֶתֿ־אָבִֿ֣יו וְאֶתֿ־אֶחָ֔יו וְאֵ֖תֿ כָּל־בֵּ֣יתֿ אָבִֿ֑יו לֶ֖חֶם לְפִֿ֥י הַטָּֽףֿ׃
[‏יג] וְלֶ֤חֶם אֵין֙ בְּכָֿל־הָאָ֔רֶץ כִּֽי־כָֿבֵֿ֥דֿ הָֽרָעָ֖בֿ מְאֹ֑דֿ וַתֵּ֜לַהּ אֶ֤רֶץ מִצְרַ֙יִם֙ וְאֶ֣רֶץ כְּנַ֔עַן מִפְּנֵ֖י הָֽרָעָֽבֿ׃
[‏יד] וַיְלַקֵּ֣ט יוֹסֵ֗ףֿ אֶתֿ־כָּל־הַכֶּ֙סֶף֙ הַנִּמְצָ֤א בְֿאֶֽרֶץ־מִצְרַ֙יִם֙ וּבְֿאֶ֣רֶץ כְּנַ֔עַן בַּשֶּׁ֖בֶֿר אֲשֶׁר־הֵ֣ם שֹֽׁבְֿרִ֑ים וַיָּבֵֿ֥א יוֹסֵ֛ףֿ אֶתֿ־הַכֶּ֖סֶףֿ בֵּ֥יתָֿהֿ פַֿרְעֹֽהֿ׃
[‏טו] וַיִּתֹּ֣ם הַכֶּ֗סֶףֿ מֵאֶ֣רֶץ מִצְרַיִם֘ וּמֵאֶ֣רֶץ כְּנַעַן֒ וַיָּבֹֿאוּ֩ כָֿל־מִצְרַ֨יִם אֶל־יוֹסֵ֤ףֿ לֵאֿמֹר֙ הָֽבָֿהֿ־לָּ֣נוּ לֶ֔חֶם וְלָ֥מָּהֿ נָמ֖וּתֿ נֶגְֿדֶּ֑ךָֿ כִּ֥י אָפֵֿ֖ס כָּֽסֶףֿ׃
[‏טז] וַיֹּ֤אֿמֶר יוֹסֵף֙ הָבֿ֣וּ מִקְנֵיכֶ֔ם וְאֶתְּנָ֥הֿ לָכֶֿ֖ם בְּמִקְנֵיכֶֿ֑ם אִם־אָפֵֿ֖ס כָּֽסֶףֿ׃
[‏יז] וַיָּבִֿ֣יאוּ אֶתֿ־מִקְנֵיהֶם֘ אֶל־יוֹסֵף֒ וַיִּתֵּ֣ן לָהֶם֩ יוֹסֵ֨ףֿ לֶ֜חֶם בַּסּוּסִ֗ים וּבְֿמִקְנֵ֥הֿ הַצֹּ֛אֿן וּבְֿמִקְנֵ֥הֿ הַבָּקָ֖ר וּבַֽֿחֲמֹרִ֑ים וַיְנַֽהֲלֵ֤ם בַּלֶּ֙חֶם֙ בְּכָֿל־מִקְנֵהֶ֔ם בַּשָּׁנָ֖הֿ הַהִֽוא׃
[‏יח] וַתִּתֹּם֘ הַשָּׁנָ֣הֿ הַהִוא֒ וַיָּבֹ֨אוּ אֵלָ֜יו בַּשָּׁנָ֣הֿ הַשֵּׁנִ֗יתֿ וַיֹּ֤אֿמְרוּ לוֹ֙ לֹֽא־נְכַֿחֵ֣דֿ מֵֽאֲדֹֿנִ֔י כִּ֚י אִם־תַּ֣ם הַכֶּ֔סֶףֿ וּמִקְנֵ֥הֿ הַבְּהֵמָ֖הֿ אֶל־אֲדֹֿנִ֑י לֹ֤א נִשְׁאַר֙ לִפְֿנֵ֣י אֲדֹֿנִ֔י בִּלְתִּ֥י אִם־גְּוִיָּתֵֿ֖נוּ וְאַדְֿמָתֵֽֿנוּ׃
[‏יט] לָ֧מָּהֿ נָמ֣וּתֿ לְעֵינֶ֗יךָֿ גַּם־אֲנַ֙חְנוּ֙ גַּ֣ם אַדְֿמָתֵ֔נוּ קְנֵֽהֿ־אֹתָֿ֥נוּ וְאֶתֿ־אַדְֿמָתֵֿ֖נוּ בַּלָּ֑חֶם וְנִֽהְיֶ֞הֿ אֲנַ֤חְנוּ וְאַדְֿמָתֵ֙נוּ֙ עֲבָֿדִֿ֣ים לְפַֿרְעֹ֔הֿ וְתֶֿן־זֶ֗רַע וְנִֽחְיֶה֙ וְלֹ֣א נָמ֔וּתֿ וְהָֽאֲדָֿמָ֖הֿ לֹ֥א תֵֿשָֽׁם׃
[‏כ] וַיִּ֨קֶן יוֹסֵ֜ףֿ אֶתֿ־כָּל־אַדְֿמַ֤תֿ מִצְרַ֙יִם֙ לְפַֿרְעֹ֔הֿ כִּי־מָֽכְֿר֤וּ מִצְרַ֙יִם֙ אִ֣ישׁ שָׂדֵ֔הוּ כִּֽי־חָזַ֥ק עֲלֵהֶ֖ם הָֽרָעָ֑בֿ וַתְּהִ֥י הָאָ֖רֶץ לְפַֿרְעֹֽהֿ׃
[‏כא] וְאֶ֨תֿ־הָעָ֔ם הֶֽעֱבִֿ֥יר אֹתֿ֖וֹ לֶֽעָרִ֑ים מִקְצֵ֥הֿ גְֿבֽֿוּל־מִצְרַ֖יִם וְעַדֿ־קָצֵֽהוּ׃
[‏כב] רַ֛ק אַדְֿמַ֥תֿ הַכֹּֽהֲנִ֖ים לֹ֣א קָנָ֑הֿ כִּי֩ חֹ֨ק לַכֹּֽהֲנִ֜ים מֵאֵ֣תֿ פַּרְעֹ֗הֿ וְאָֽכְֿל֤וּ אֶתֿ־חֻקָּם֙ אֲשֶׁ֨ר נָתַֿ֤ן לָהֶם֙ פַּרְעֹ֔הֿ עַל־כֵּ֕ן לֹ֥א מָֽכְֿר֖וּ אֶתֿ־אַדְֿמָתָֽֿם׃
[‏כג] וַיֹּ֤אֿמֶר יוֹסֵף֙ אֶל־הָעָ֔ם הֵן֩ קָנִ֨יתִֿי אֶתְֿכֶֿ֥ם הַיּ֛וֹם וְאֶתֿ־אַדְֿמַתְֿכֶֿ֖ם לְפַֿרְעֹ֑הֿ הֵֽא־לָכֶֿ֣ם זֶ֔רַע וּזְרַעְתֶּ֖ם אֶתֿ־הָֽאֲדָֿמָֽהֿ׃
[‏כד] וְהָיָה֙ בַּתְּבֿוּאֹ֔תֿ וּנְתַֿתֶּ֥ם חֲמִישִׁ֖יתֿ לְפַֿרְעֹ֑הֿ וְאַרְבַּ֣ע הַיָּדֹ֡תֿ יִֽהְיֶ֣הֿ לָכֶֿם֩ לְזֶ֨רַע הַשָּׂדֶֿ֧הֿ וּֽלְאָכְֿלְכֶֿ֛ם וְלַֽאֲשֶׁ֥ר בְּבָֽֿתֵּיכֶֿ֖ם וְלֶֽאֱכֹֿ֥ל לְטַפְּכֶֽֿם׃
[מפטיר] [‏כה] וַיֹּֽאֿמְר֖וּ הֶֽחֱיִתָֿ֑נוּ נִמְצָא־חֵן֙ בְּעֵינֵ֣י אֲדֹֿנִ֔י וְהָיִ֥ינוּ עֲבָֿדִֿ֖ים לְפַֿרְעֹֽהֿ׃
[‏כו] וַיָּ֣שֶׂם אֹתָֿ֣הּ יוֹסֵ֡ףֿ לְחֹק֩ עַדֿ־הַיּ֨וֹם הַזֶּ֜הֿ עַל־אַדְֿמַ֥תֿ מִצְרַ֛יִם לְפַֿרְעֹ֖הֿ לַחֹ֑מֶשׁ רַ֞ק אַדְֿמַ֤תֿ הַכֹּֽהֲנִים֙ לְבַֿדָּ֔ם לֹ֥א הָֽיְתָֿ֖הֿ לְפַֿרְעֹֽהֿ׃
[‏כז] וַיֵּ֧שֶׁבֿ יִשְׂרָאֵ֛ל בְּאֶ֥רֶץ מִצְרַ֖יִם בְּאֶ֣רֶץ גֹּ֑שֶׁן וַיֵּאָֽחֲז֣וּ בָ֔הּ וַיִּפְֿר֥וּ וַיִּרְבּ֖וּ מְאֹֽדֿ׃
‏{פרשת ויחי}[‏כח] וַיְחִ֤י יַֽעֲקֹב֙ בְּאֶ֣רֶץ מִצְרַ֔יִם שְׁבַֿ֥ע עֶשְׂרֵ֖הֿ שָׁנָ֑הֿ וַיְהִ֤י יְמֵי־יַֽעֲקֹב֙ שְׁנֵ֣י חַיָּ֔יו שֶׁ֣בַֿע שָׁנִ֔ים וְאַרְבָּעִ֥ים וּמְאַ֖תֿ שָׁנָֽהֿ׃
[‏כט] וַֽיִּקְרְבֿ֣וּ יְמֵֽי־יִשְׂרָאֵל֘ לָמוּת֒ וַיִּקְרָ֣א׀ לִבְֿנ֣וֹ לְיוֹסֵ֗ףֿ וַיֹּ֤אֿמֶר לוֹ֙ אִם־נָ֨א מָצָ֤אֿתִֿי חֵן֙ בְּעֵינֶ֔יךָֿ שִֽׂים־נָ֥א יָֽדְֿךָֿ֖ תַּ֣חַתֿ יְרֵכִֿ֑י וְעָשִׂ֤יתָֿ עִמָּדִֿי֙ חֶ֣סֶדֿ וֶֽאֱמֶ֔תֿ אַל־נָ֥א תִֿקְבְּרֵ֖נִי בְּמִצְרָֽיִם׃
[‏ל] וְשָֽׁכַֿבְֿתִּי֙ עִם־אֲבֹֿתַ֔י וּנְשָׂאֿתַ֙נִי֙ מִמִּצְרַ֔יִם וּקְבַֿרְתַּ֖נִי בִּקְבֻֽֿרָתָֿ֑ם וַיֹּאֿמַ֕ר אָֽנֹכִֿ֖י אֶֽעֱשֶׂ֥הֿ כִֿדְֿבָֿרֶֽךָֿ׃
[‏לא] וַיֹּ֗אֿמֶר הִשָּֽׁבְֿעָה֙ לִ֔י וַיִּשָּׁבַֿ֖ע ל֑וֹ וַיִּשְׁתַּ֥חוּ יִשְׂרָאֵ֖ל עַל־רֹ֥אֿשׁ הַמִּטָּֽהֿ׃פ

פרק מח
[‏א] וַיְהִ֗י אַֽחֲרֵי֙ הַדְּבָֿרִ֣ים הָאֵ֔לֶּהֿ וַיֹּ֣אֿמֶר לְיוֹסֵ֔ףֿ הִנֵּ֥הֿ אָבִֿ֖יךָֿ חֹלֶ֑הֿ וַיִּקַּ֞ח אֶתֿ־שְׁנֵ֤י בָֿנָיו֙ עִמּ֔וֹ אֶתֿ־מְנַשֶּׁ֖הֿ וְאֶתֿ־אֶפְֿרָֽיִם׃
[‏ב] וַיַּגֵּ֣דֿ לְיַֽעֲקֹ֔בֿ וַיֹּ֕אֿמֶר הִנֵּ֛הֿ בִּנְךָֿ֥ יוֹסֵ֖ףֿ בָּ֣א אֵלֶ֑יךָֿ וַיִּתְֿחַזֵּק֙ יִשְׂרָאֵ֔ל וַיֵּ֖שֶׁבֿ עַל־הַמִּטָּֽהֿ׃
[‏ג] וַיֹּ֤אֿמֶר יַֽעֲקֹב֙ אֶל־יוֹסֵ֔ףֿ אֵ֥ל שַׁדַּ֛י נִרְאָֽהֿ־אֵלַ֥י בְּל֖וּז בְּאֶ֣רֶץ כְּנָ֑עַן וַיְבָֿ֖רֶךְֿ אֹתִֽֿי׃
[‏ד] וַיֹּ֣אֿמֶר אֵלַ֗י הִנְנִ֤י מַפְֿרְךָ֙ וְהִרְבִּיתִ֔ךָֿ וּנְתַֿתִּ֖יךָֿ לִקְהַ֣ל עַמִּ֑ים וְנָ֨תַֿתִּ֜י אֶתֿ־הָאָ֧רֶץ הַזֹּ֛אֿתֿ לְזַרְעֲךָֿ֥ אַֽחֲרֶ֖יךָֿ אֲחֻזַּ֥תֿ עוֹלָֽם׃
[‏ה] וְעַתָּ֡הֿ שְׁנֵֽי־בָֿנֶיךָ֩ הַנּֽוֹלָדִ֨ים לְךָ֜ בְּאֶ֣רֶץ מִצְרַ֗יִם עַדֿ־בֹּאִ֥י אֵלֶ֛יךָֿ מִצְרַ֖יְמָהֿ לִי־הֵ֑ם אֶפְֿרַ֙יִם֙ וּמְנַשֶּׁ֔הֿ כִּרְאוּבֵֿ֥ן וְשִׁמְע֖וֹן יִֽהְיוּ־לִֽי׃
[‏ו] וּמֽוֹלַדְֿתְּךָֿ֛ אֲשֶׁר־הוֹלַ֥דְֿתָּ אַֽחֲרֵיהֶ֖ם לְךָֿ֣ יִֽהְי֑וּ עַ֣ל שֵׁ֧ם אֲחֵיהֶ֛ם יִקָּֽרְא֖וּ בְּנַֽחֲלָתָֽֿם׃
[‏ז] וַֽאֲנִ֣י׀ בְּבֹֿאִ֣י מִפַּדָּ֗ן מֵתָֿה֩ עָלַ֨י רָחֵ֜ל בְּאֶ֤רֶץ כְּנַ֙עַן֙ בַּדֶּ֔רֶךְֿ בְּע֥וֹדֿ כִּֽבְֿרַתֿ־אֶ֖רֶץ לָבֹֿ֣א אֶפְֿרָ֑תָֿהֿ וָֽאֶקְבְּרֶ֤הָ שָּׁם֙ בְּדֶֿ֣רֶךְֿ אֶפְֿרָ֔תֿ הִ֖וא בֵּ֥יתֿ לָֽחֶם׃
[‏ח] וַיַּ֥רְא יִשְׂרָאֵ֖ל אֶתֿ־בְּנֵ֣י יוֹסֵ֑ףֿ וַיֹּ֖אֿמֶר מִי־אֵֽלֶּהֿ׃
[‏ט] וַיֹּ֤אֿמֶר יוֹסֵף֙ אֶל־אָבִ֔יו בָּנַ֣י הֵ֔ם אֲשֶׁר־נָֽתַֿן־לִ֥י אֱלֹהִ֖ים בָּזֶ֑הֿ וַיֹּאֿמַ֕ר קָֽחֶם־נָ֥א אֵלַ֖י וַֽאֲבָֽֿרֲכֶֽֿם׃
[שני] [‏י] וְעֵינֵ֤י יִשְׂרָאֵל֙ כָּֽבְֿדֿ֣וּ מִזֹּ֔קֶן לֹ֥א יוּכַֿ֖ל לִרְא֑וֹתֿ וַיַּגֵּ֤שׁ אֹתָֿם֙ אֵלָ֔יו וַיִּשַּׁ֥ק לָהֶ֖ם וַיְחַבֵּ֥ק לָהֶֽם׃
[‏יא] וַיֹּ֤אֿמֶר יִשְׂרָאֵל֙ אֶל־יוֹסֵ֔ףֿ רְאֹ֥הֿ פָֿנֶ֖יךָֿ לֹ֣א פִֿלָּ֑לְתִּי וְהִנֵּ֨הֿ הֶרְאָ֥הֿ אֹתִֿ֛י אֱלֹהִ֖ים גַּ֥ם אֶתֿ־זַרְעֶֽךָֿ׃
[‏יב] וַיּוֹצֵ֥א יוֹסֵ֛ףֿ אֹתָֿ֖ם מֵעִ֣ם בִּרְכָּ֑יו וַיִּשְׁתַּ֥חוּ לְאַפָּ֖יו אָֽרְצָהֿ׃
[‏יג] וַיִּקַּ֣ח יוֹסֵף֘ אֶתֿ־שְׁנֵיהֶם֒ אֶתֿ־אֶפְֿרַ֤יִם בִּֽימִינוֹ֙ מִשְּׂמֹ֣אֿל יִשְׂרָאֵ֔ל וְאֶתֿ־מְנַשֶּׁ֥הֿ בִֿשְׂמֹאֿל֖וֹ מִימִ֣ין יִשְׂרָאֵ֑ל וַיַּגֵּ֖שׁ אֵלָֽיו׃
[‏יד] וַיִּשְׁלַח֩ יִשְׂרָאֵ֨ל אֶתֿ־יְמִינ֜וֹ וַיָּ֨שֶׁתֿ עַל־רֹ֤אֿשׁ אֶפְֿרַ֙יִם֙ וְה֣וּא הַצָּעִ֔יר וְאֶתֿ־שְׂמֹאֿל֖וֹ עַל־רֹ֣אֿשׁ מְנַשֶּׁ֑הֿ שִׂכֵּל֙ אֶתֿ־יָדָ֔יו כִּ֥י מְנַשֶּׁ֖הֿ הַבְּכֽֿוֹר׃
[‏טו] וַיְבָֿ֥רֶךְֿ אֶתֿ־יוֹסֵ֖ףֿ וַיֹּאֿמַ֑ר הָֽאֱלֹהִ֡ים אֲשֶׁר֩ הִתְֿהַלְּכ֨וּ אֲבֹֿתַֿ֤י לְפָֿנָיו֙ אַבְֿרָהָ֣ם וְיִצְחָ֔ק הָֽאֱלֹהִים֙ הָֽרֹעֶ֣הֿ אֹתִ֔י מֵֽעוֹדִֿ֖י עַדֿ־הַיּ֥וֹם הַזֶּֽהֿ׃
[‏טז] הַמַּלְאָךְ֩ הַגֹּאֵ֨ל אֹתִ֜י מִכָּל־רָ֗ע יְבָֿרֵךְ֘ אֶתֿ־הַנְּעָרִים֒ וְיִקָּרֵ֤א בָֿהֶם֙ שְׁמִ֔י וְשֵׁ֥ם אֲבֹֿתַֿ֖י אַבְֿרָהָ֣ם וְיִצְחָ֑ק וְיִדְֿגּ֥וּ לָרֹ֖בֿ בְּקֶ֥רֶבֿ הָאָֽרֶץ׃
[שלישי] [‏יז] וַיַּ֣רְא יוֹסֵ֗ףֿ כִּֽי־יָשִׁ֨יתֿ אָבִֿ֧יו יַדֿ־יְמִינ֛וֹ עַל־רֹ֥אֿשׁ אֶפְֿרַ֖יִם וַיֵּ֣רַע בְּעֵינָ֑יו וַיִּתְֿמֹ֣ךְֿ יַדֿ־אָבִ֗יו לְהָסִ֥יר אֹתָֿ֛הּ מֵעַ֥ל רֹֽאֿשׁ־אֶפְֿרַ֖יִם עַל־רֹ֥אֿשׁ מְנַשֶּֽׁהֿ׃
[‏יח] וַיֹּ֧אֿמֶר יוֹסֵ֛ףֿ אֶל־אָבִֿ֖יו לֹא־כֵֿ֣ן אָבִֿ֑י כִּי־זֶ֣הֿ הַבְּכֹ֔ר שִׂ֥ים יְמִֽינְךָֿ֖ עַל־רֹאֿשֽׁוֹ׃
[‏יט] וַיְמָאֵ֣ן אָבִ֗יו וַיֹּ֙אֿמֶר֙ יָדַֿ֤עְתִּי בְֿנִי֙ יָדַ֔עְתִּי גַּם־ה֥וּא יִֽהְיֶֽהֿ־לְעָ֖ם וְגַֿם־ה֣וּא יִגְֿדָּ֑ל וְאוּלָ֗ם אָחִ֤יו הַקָּטֹן֙ יִגְֿדַּ֣ל מִמֶּ֔נּוּ וְזַרְע֖וֹ יִֽהְיֶ֥הֿ מְלֹֽא־הַגּוֹיִֽם׃
[‏כ] ‍ֽוַיְבָ֨רֲכֵ֜ם בַּיּ֣וֹם הַהוּא֘ לֵאֿמוֹר֒ בְּךָ֗ יְבָֿרֵ֤ךְֿ יִשְׂרָאֵל֙ לֵאֿמֹ֔ר יְשִֽׂמְךָֿ֣ אֱלֹהִ֔ים כְּאֶפְֿרַ֖יִם וְכִֿמְנַשֶּׁ֑הֿ וַיָּ֥שֶׂם אֶתֿ־אֶפְֿרַ֖יִם לִפְֿנֵ֥י מְנַשֶּֽׁהֿ׃
[‏כא] וַיֹּ֤אֿמֶר יִשְׂרָאֵל֙ אֶל־יוֹסֵ֔ףֿ הִנֵּ֥הֿ אָֽנֹכִֿ֖י מֵ֑תֿ וְהָיָ֤הֿ אֱלֹהִים֙ עִמָּכֶ֔ם וְהֵשִׁ֣יבֿ אֶתְֿכֶ֔ם אֶל־אֶ֖רֶץ אֲבֹֽֿתֵֿיכֶֽֿם׃
[‏כב] וַֽאֲנִ֞י נָתַֿ֧תִּי לְךָֿ֛ שְׁכֶֿ֥ם אַחַ֖דֿ עַל־אַחֶ֑יךָֿ אֲשֶׁ֤ר לָקַ֙חְתִּי֙ מִיַּ֣דֿ הָֽאֱמֹרִ֔י בְּחַרְבִּ֖י וּבְֿקַשְׁתִּֽי׃פ

פרק מט
[רביעי] [‏א] וַיִּקְרָ֥א יַֽעֲקֹ֖בֿ אֶל־בָּנָ֑יו וַיֹּ֗אֿמֶר הֵאָֽסְפֿוּ֙ וְאַגִּ֣ידָֿהֿ לָכֶ֔ם אֵ֛תֿ אֲשֶׁר־יִקְרָ֥א אֶתְֿכֶֿ֖ם בְּאַֽחֲרִ֥יתֿ הַיָּמִֽים׃
[‏ב] הִקָּֽבְֿצ֥וּ וְשִׁמְע֖וּ בְּנֵ֣י יַֽעֲקֹ֑בֿ וְשִׁמְע֖וּ אֶל־יִשְׂרָאֵ֥ל אֲבִֿיכֶֽֿם׃
[‏ג] רְאוּבֵֿן֙ בְּכֹֿ֣רִי אַ֔תָּהֿ כֹּחִ֖י וְרֵאֿשִׁ֣יתֿ אוֹנִ֑י יֶ֥תֶֿר שְׂאֵ֖תֿ וְיֶ֥תֶֿר עָֽז׃
[‏ד] פַּ֤חַז כַּמַּ֙יִם֙ אַל־תּוֹתַ֔ר כִּ֥י עָלִ֖יתָֿ מִשְׁכְּבֵֿ֣י אָבִֿ֑יךָֿ אָ֥ז חִלַּ֖לְתָּ יְצוּעִ֥י עָלָֽהֿ׃פ
[‏ה] שִׁמְע֥וֹן וְלֵוִ֖י אַחִ֑ים כְּלֵ֥י חָמָ֖ס מְכֵֿרֹֽתֵֿיהֶֽם׃
[‏ו] בְּסֹדָֿם֙ אַל־תָּבֹֿ֣א נַפְֿשִׁ֔י בִּקְהָלָ֖ם אַל־תֵּחַ֣דֿ כְּבֹֿדִֿ֑י כִּ֤י בְֿאַפָּם֙ הָ֣רְגֿוּ אִ֔ישׁ וּבִֿרְצֹנָ֖ם עִקְּרוּ־שֽׁוֹר׃
[‏ז] אָר֤וּר אַפָּם֙ כִּ֣י עָ֔ז וְעֶבְֿרָתָֿ֖ם כִּ֣י קָשָׁ֑תָֿהֿ אֲחַלְּקֵ֣ם בְּיַֽעֲקֹ֔בֿ וַֽאֲפִֿיצֵ֖ם בְּיִשְׂרָאֵֽל׃פ
[‏ח] יְהוּדָ֗הֿ אַתָּה֙ יוֹדֿ֣וּךָֿ אַחֶ֔יךָֿ יָֽדְֿךָֿ֖ בְּעֹ֣רֶףֿ אֹֽיְבֶֿ֑יךָֿ יִשְׁתַּֽחֲו֥וּ לְךָֿ֖ בְּנֵ֥י אָבִֽֿיךָֿ׃
[‏ט] גּ֤וּר אַרְיֵה֙ יְהוּדָ֔הֿ מִטֶּ֖רֶףֿ בְּנִ֣י עָלִ֑יתָֿ כָּרַ֨ע רָבַֿ֧ץ כְּאַרְיֵ֛הֿ וּכְֿלָבִֿ֖יא מִ֥י יְקִימֶֽנּוּ׃
[‏י] לֹֽא־יָס֥וּר שֵׁ֙בֶֿט֙ מִֽיהוּדָ֔הֿ וּמְחֹקֵ֖ק מִבֵּ֣ין רַגְֿלָ֑יו עַ֚דֿ כִּֽי־יָבֹֿ֣א //כתיב// שִׁילֹ֔הֿ //קרי// שִׁיל֔וֹ וְל֖וֹ יִקְּהַ֥תֿ עַמִּֽים׃
[‏יא] אֹֽסְרִ֤י לַגֶּ֙פֶֿן֙ //כתיב// עִירֹהֿ //קרי// עִיר֔וֹ וְלַשֹּֽׂרֵקָ֖הֿ בְּנִ֣י אֲתֹֿנ֑וֹ כִּבֵּ֤ס בַּיַּ֙יִן֙ לְבֻֿשׁ֔וֹ וּבְֿדַֿם־עֲנָבִֿ֖ים //כתיב// סוּתֹֽֿהֿ //קרי// סוּתֽוֹ׃
[‏יב] חַכְֿלִילִ֥י עֵינַ֖יִם מִיָּ֑יִן וּלְבֶֿן־שִׁנַּ֖יִם מֵֽחָלָֽבֿ׃פ
[‏יג] זְבֿוּלֻ֕ן לְח֥וֹףֿ יַמִּ֖ים יִשְׁכֹּ֑ן וְהוּא֙ לְח֣וֹףֿ אֳנִיֹּ֔ת וְיַרְכָֿתֿ֖וֹ עַל־צִידֹֽֿן׃פ
[‏יד] יִשָּׂשכָֿ֖ר חֲמֹ֣ר גָּ֑רֶם רֹבֵֿ֖ץ בֵּ֥ין הַֽמִּשְׁפְּתָֽֿיִם׃
[‏טו] וַיַּ֤רְא מְנֻחָה֙ כִּ֣י ט֔וֹבֿ וְאֶתֿ־הָאָ֖רֶץ כִּ֣י נָעֵ֑מָהֿ וַיֵּ֤ט שִׁכְֿמוֹ֙ לִסְבֹּ֔ל וַיְהִ֖י לְמַס־עֹבֵֽֿדֿ׃ס
[‏טז] דָּ֖ן יָדִֿ֣ין עַמּ֑וֹ כְּאַחַ֖דֿ שִׁבְֿטֵ֥י יִשְׂרָאֵֽל׃
[‏יז] יְהִי־דָֿן֙ נָחָ֣שׁ עֲלֵי־דֶ֔רֶךְֿ שְׁפִֿיפֹֿ֖ן עֲלֵי־אֹ֑רַח הַנֹּשֵׁךְ֙ עִקְּבֵֿי־ס֔וּס וַיִּפֹּ֥ל רֹֽכְֿבֿ֖וֹ אָחֽוֹר׃
[‏יח] לִֽישׁוּעָֽתְֿךָֿ֖ קִוִּ֥יתִֿי יְהֹוָֽה׃ס
[חמישי] [‏יט] גָּ֖דֿ גְּדֿ֣וּדֿ יְגֿוּדֶֿ֑נּוּ וְה֖וּא יָגֻֿ֥דֿ עָקֵֽבֿ‌׃ס
[‏כ] מֵֽאָשֵׁ֖ר שְׁמֵנָ֣הֿ לַחְמ֑וֹ וְה֥וּא יִתֵּ֖ן מַֽעֲדַֿנֵּי־מֶֽלֶךְֿ׃ס
[‏כא] נַפְֿתָּלִ֖י אַיָּלָ֣הֿ שְׁלֻחָ֑הֿ הַנֹּתֵֿ֖ן אִמְרֵי־שָֽׁפֶֿר׃ס
[‏כב] בֵּ֤ן פֹּרָת֙ יוֹסֵ֔ףֿ בֵּ֥ן פֹּרָ֖תֿ עֲלֵי־עָ֑יִן בָּנ֕וֹתֿ צָֽעֲדָֿ֖הֿ עֲלֵי־שֽׁוּר׃
[‏כג] וַֽיְמָֽרְרֻ֖הוּ וָרֹ֑בּוּ וַֽיִּשְׂטְמֻ֖הוּ בַּֽעֲלֵ֥י חִצִּֽים׃
[‏כד] וַתֵּ֤שֶׁבֿ בְּאֵיתָֿן֙ קַשְׁתּ֔וֹ וַיָּפֹֿ֖זּוּ זְרֹעֵ֣י יָדָֿ֑יו מִידֵֿי֙ אֲבִֿ֣יר יַֽעֲקֹ֔בֿ מִשָּׁ֥ם רֹעֶ֖הֿ אֶ֥בֶֿן יִשְׂרָאֵֽל׃
[‏כה] מֵאֵ֨ל אָבִ֜יךָֿ וְיַעְזְרֶ֗ךָּ וְאֵ֤תֿ שַׁדַּי֙ וִיבָֿ֣רֲכֶ֔ךָּ בִּרְכֹֿ֤תֿ שָׁמַ֙יִם֙ מֵעָ֔ל בִּרְכֹֿ֥תֿ תְּה֖וֹם רֹבֶֿ֣צֶתֿ תָּ֑חַתֿ בִּרְכֹֿ֥תֿ שָׁדַֿ֖יִם וָרָֽחַם׃
[‏כו] בִּרְכֹֿ֣תֿ אָבִ֗יךָֿ גָּֽבְֿרוּ֙ עַל־בִּרְכֹֿ֣תֿ הוֹרַ֔י עַֽדֿ־תַּֽאֲוַ֖תֿ גִּבְֿעֹ֣תֿ עוֹלָ֑ם תִּֽהְיֶ֙יןָ֙ לְרֹ֣אֿשׁ יוֹסֵ֔ףֿ וּלְקָדְֿקֹ֖דֿ נְזִ֥יר אֶחָֽיו׃פ
[ששי] [‏כז] בִּנְיָמִין֙ זְאֵ֣בֿ יִטְרָ֔ףֿ בַּבֹּ֖קֶר יֹ֣אֿכַֿל עַ֑דֿ וְלָעֶ֖רֶבֿ יְחַלֵּ֥ק שָׁלָֽל׃
[‏כח] כָּל־אֵ֛לֶּהֿ שִׁבְֿטֵ֥י יִשְׂרָאֵ֖ל שְׁנֵ֣ים עָשָׂ֑ר וְ֠זֹאֿתֿ אֲשֶׁר־דִּבֶּ֨ר לָהֶ֤ם אֲבִֿיהֶם֙ וַיְבָֿ֣רֶךְֿ אוֹתָ֔ם אִ֛ישׁ אֲשֶׁ֥ר כְּבִֿרְכָֿתֿ֖וֹ בֵּרַ֥ךְֿ אֹתָֽֿם׃
[‏כט] וַיְצַ֣ו אוֹתָ֗ם וַיֹּ֤אֿמֶר אֲלֵהֶם֙ אֲנִי֙ נֶֽאֱסָ֣ףֿ אֶל־עַמִּ֔י קִבְֿר֥וּ אֹתִֿ֖י אֶל־אֲבֹֿתָֿ֑י אֶל־הַ֨מְּעָרָ֔הֿ אֲשֶׁ֥ר בִּשְׂדֵֿ֖הֿ עֶפְֿר֥וֹן הַֽחִתִּֽי׃
[‏ל] בַּמְּעָרָ֞הֿ אֲשֶׁ֨ר בִּשְׂדֵֿ֧הֿ הַמַּכְֿפֵּלָ֛הֿ אֲשֶׁר־עַל־פְּנֵ֥י מַמְרֵ֖א בְּאֶ֣רֶץ כְּנָ֑עַן אֲשֶׁר֩ קָנָ֨הֿ אַבְֿרָהָ֜ם אֶתֿ־הַשָּׂדֶ֗הֿ מֵאֵ֛תֿ עֶפְֿרֹ֥ן הַֽחִתִּ֖י לַֽאֲחֻזַּתֿ־קָֽבֶֿר׃
[‏לא] שָׁ֣מָּהֿ קָֽבְֿר֞וּ אֶתֿ־אַבְֿרָהָ֗ם וְאֵת֙ שָׂרָ֣הֿ אִשְׁתּ֔וֹ שָׁ֚מָּהֿ קָֽבְֿר֣וּ אֶתֿ־יִצְחָ֔ק וְאֵ֖תֿ רִבְֿקָ֣הֿ אִשְׁתּ֑וֹ וְשָׁ֥מָּהֿ קָבַֿ֖רְתִּי אֶתֿ־לֵאָֽהֿ׃
[‏לב] מִקְנֵ֧הֿ הַשָּׂדֶֿ֛הֿ וְהַמְּעָרָ֥הֿ אֲשֶׁר־בּ֖וֹ מֵאֵ֥תֿ בְּנֵי־חֵֽתֿ׃
[‏לג] וַיְכַֿ֤ל יַֽעֲקֹב֙ לְצַוֹּ֣תֿ אֶתֿ־בָּנָ֔יו וַיֶּֽאֱסֹ֥ףֿ רַגְֿלָ֖יו אֶל־הַמִּטָּ֑הֿ וַיִּגְֿוַ֖ע וַיֵּאָ֥סֶףֿ אֶל־עַמָּֽיו׃

פרק נ
[‏א] וַיִּפֹּ֥ל יוֹסֵ֖ףֿ עַל־פְּנֵ֣י אָבִֿ֑יו וַיֵּ֥בְֿךְּ עָלָ֖יו וַיִּֽשַּׁק־לֽוֹ׃
[‏ב] וַיְצַ֨ו יוֹסֵ֤ףֿ אֶתֿ־עֲבָֿדָֿיו֙ אֶתֿ־הָרֹ֣פְֿאִ֔ים לַֽחֲנֹ֖ט אֶתֿ־אָבִֿ֑יו וַיַּֽחַנְט֥וּ הָרֹֽפְֿאִ֖ים אֶתֿ־יִשְׂרָאֵֽל׃
[‏ג] וַיִּמְלְאוּ־לוֹ֙ אַרְבָּעִ֣ים י֔וֹם כִּ֛י כֵּ֥ן יִמְלְא֖וּ יְמֵ֣י הַֽחֲנֻטִ֑ים וַיִּבְֿכּ֥וּ אֹתֿ֛וֹ מִצְרַ֖יִם שִׁבְֿעִ֥ים יֽוֹם׃
[‏ד] וַיַּֽעַבְֿרוּ֙ יְמֵ֣י בְֿכִֿית֔וֹ וַיְדַֿבֵּ֣ר יוֹסֵ֔ףֿ אֶל־בֵּ֥יתֿ פַּרְעֹ֖הֿ לֵאֿמֹ֑ר אִם־נָ֨א מָצָ֤אֿתִֿי חֵן֙ בְּעֵ֣ינֵיכֶ֔ם דַּבְּרוּ־נָ֕א בְּאָזְנֵ֥י פַֿרְעֹ֖הֿ לֵאֿמֹֽר׃
[‏ה] אָבִ֞י הִשְׁבִּיעַ֣נִי לֵאֿמֹ֗ר הִנֵּ֣הֿ אָֽנֹכִֿי֘ מֵת֒ בְּקִבְֿרִ֗י אֲשֶׁ֨ר כָּרִ֤יתִֿי לִי֙ בְּאֶ֣רֶץ כְּנַ֔עַן שָׁ֖מָּהֿ תִּקְבְּרֵ֑נִי וְעַתָּ֗הֿ אֶֽעֱלֶהֿ־נָּ֛א וְאֶקְבְּרָ֥הֿ אֶתֿ־אָבִֿ֖י וְאָשֽׁוּבָֿהֿ׃
[‏ו] וַיֹּ֖אֿמֶר פַּרְעֹ֑הֿ עֲלֵ֛הֿ וּקְבֹֿ֥ר אֶתֿ־אָבִֿ֖יךָֿ כַּֽאֲשֶׁ֥ר הִשְׁבִּיעֶֽךָֿ׃
[‏ז] וַיַּ֥עַל יוֹסֵ֖ףֿ לִקְבֹּ֣ר אֶתֿ־אָבִֿ֑יו וַיַּֽעֲל֨וּ אִתּ֜וֹ כָּל־עַבְֿדֵֿ֤י פַֿרְעֹה֙ זִקְנֵ֣י בֵֿית֔וֹ וְכֹֿ֖ל זִקְנֵ֥י אֶֽרֶץ־מִצְרָֽיִם׃
[‏ח] וְכֹֿל֙ בֵּ֣יתֿ יוֹסֵ֔ףֿ וְאֶחָ֖יו וּבֵֿ֣יתֿ אָבִֿ֑יו רַ֗ק טַפָּם֙ וְצֹאֿנָ֣ם וּבְֿקָרָ֔ם עָֽזְבֿ֖וּ בְּאֶ֥רֶץ גֹּֽשֶׁן׃
[‏ט] וַיַּ֣עַל עִמּ֔וֹ גַּם־רֶ֖כֶֿבֿ גַּם־פָּֽרָשִׁ֑ים וַיְהִ֥י הַֽמַּֽחֲנֶ֖הֿ כָּבֵֿ֥דֿ מְאֹֽדֿ׃
[‏י] וַיָּבֹ֜אוּ עַדֿ־גֹּ֣רֶן הָֽאָטָ֗דֿ אֲשֶׁר֙ בְּעֵ֣בֶֿר הַיַּרְדֵּ֔ן וַיִּ֨סְפְּדֿוּ־שָׁ֔ם מִסְפֵּ֛דֿ גָּדֿ֥וֹל וְכָֿבֵֿ֖דֿ מְאֹ֑דֿ וַיַּ֧עַשׂ לְאָבִֿ֛יו אֵ֖בֶֿל שִׁבְֿעַ֥תֿ יָמִֽים׃
[‏יא] וַיַּ֡רְא יוֹשֵׁב֩ הָאָ֨רֶץ הַֽכְּנַֽעֲנִ֜י אֶתֿ־הָאֵ֗בֶֿל בְּגֹ֙רֶן֙ הָֽאָטָ֔דֿ וַיֹּ֣אֿמְר֔וּ אֵֽבֶֿל־כָּבֵֿ֥דֿ זֶ֖הֿ לְמִצְרָ֑יִם עַל־כֵּ֞ן קָרָ֤א שְׁמָהּ֙ אָבֵֿ֣ל מִצְרַ֔יִם אֲשֶׁ֖ר בְּעֵ֥בֶֿר הַיַּרְדֵּֽן׃
[‏יב] וַיַּֽעֲשׂ֥וּ‌ בָֿנָ֖יו ל֑וֹ כֵּ֖ן כַּֽאֲשֶׁ֥ר צִוָּֽם׃
[‏יג] וַיִּשְׂא֨וּ אֹתֿ֤וֹ בָֿנָיו֙ אַ֣רְצָהֿ כְּנַ֔עַן וַיִּקְבְּר֣וּ אֹת֔וֹ בִּמְעָרַ֖תֿ שְׂדֵֿ֣הֿ הַמַּכְֿפֵּלָ֑הֿ אֲשֶׁ֣ר קָנָה֩ אַבְֿרָהָ֨ם אֶתֿ־הַשָּׂדֶ֜הֿ לַֽאֲחֻזַּתֿ־קֶ֗בֶֿר מֵאֵ֛תֿ עֶפְֿרֹ֥ן הַֽחִתִּ֖י עַל־פְּנֵ֥י מַמְרֵֽא׃
[‏יד] וַיָּ֨שָׁבֿ יוֹסֵ֤ףֿ מִצְרַ֙יְמָה֙ ה֣וּא וְאֶחָ֔יו וְכָֿל־הָֽעֹלִ֥ים אִתּ֖וֹ לִקְבֹּ֣ר אֶתֿ־אָבִֿ֑יו אַֽחֲרֵ֖י קָבְֿר֥וֹ אֶתֿ־אָבִֽֿיו׃
[‏טו] וַיִּרְא֤וּ אֲחֵֽי־יוֹסֵף֙ כִּי־מֵ֣תֿ אֲבִֿיהֶ֔ם וַיֹּ֣אֿמְר֔וּ ל֥וּ יִשְׂטְמֵ֖נוּ יוֹסֵ֑ףֿ וְהָשֵׁ֤בֿ יָשִׁיב֙ לָ֔נוּ אֵ֚תֿ כָּל־הָ֣רָעָ֔הֿ אֲשֶׁ֥ר גָּמַ֖לְנוּ אֹתֽֿוֹ׃
[‏טז] וַיְצַוּ֕וּ אֶל־יוֹסֵ֖ףֿ לֵאֿמֹ֑ר אָבִֿ֣יךָֿ צִוָּ֔הֿ לִפְֿנֵ֥י מוֹתֿ֖וֹ לֵאֿמֹֽר׃
[‏יז] כֹּהֿ־תֹֽֿאֿמְר֣וּ לְיוֹסֵ֗ףֿ אָ֣נָּ֡א שָׂ֣א נָ֠א פֶּ֣שַׁע אַחֶ֤יךָֿ וְחַטָּאֿתָֿם֙ כִּֽי־רָעָ֣הֿ גְֿמָל֔וּךָֿ וְעַתָּה֙ שָׂ֣א נָ֔א לְפֶֿ֥שַׁע עַבְֿדֵֿ֖י אֱלֹהֵ֣י אָבִֿ֑יךָֿ וַיֵּ֥בְֿךְּ יוֹסֵ֖ףֿ בְּדַֿבְּרָ֥ם אֵלָֽיו׃
[‏יח] וַיֵּֽלְכֿוּ֙ גַּם־אֶחָ֔יו וַֽיִּפְּל֖וּ לְפָֿנָ֑יו וַיֹּ֣אֿמְר֔וּ הִנֶּ֥נּוּ לְךָֿ֖ לַֽעֲבָֿדִֽֿים׃
[‏יט] וַיֹּ֧אֿמֶר אֲלֵהֶ֛ם יוֹסֵ֖ףֿ אַל־תִּירָ֑אוּ כִּ֛י הֲתַֿ֥חַתֿ אֱלֹהִ֖ים אָֽנִי׃
[‏כ] וְאַתֶּ֕ם חֲשַׁבְֿתֶּ֥ם עָלַ֖י רָעָ֑הֿ אֱלֹהִים֙ חֲשָׁבָֿ֣הּ לְטֹבָ֔הֿ לְמַ֗עַן עֲשֹׂ֛הֿ כַּיּ֥וֹם הַזֶּ֖הֿ לְהַֽחֲיֹ֥תֿ עַם־רָֽבֿ׃
[שביעי] [‏כא] וְעַתָּה֙ אַל־תִּירָ֔אוּ אָֽנֹכִֿ֛י אֲכַֿלְכֵּ֥ל אֶתְֿכֶֿ֖ם וְאֶֽתֿ־טַפְּכֶֿ֑ם וַיְנַחֵ֣ם אוֹתָ֔ם וַיְדַֿבֵּ֖ר עַל־לִבָּֽם׃
[‏כב] וַיֵּ֤שֶׁבֿ יוֹסֵף֙ בְּמִצְרַ֔יִם ה֖וּא וּבֵֿ֣יתֿ אָבִֿ֑יו וַיְחִ֣י יוֹסֵ֔ףֿ מֵאָ֥הֿ וָעֶ֖שֶׂר שָׁנִֽים׃
[מפטיר] [‏כג] וַיַּ֤רְא יוֹסֵף֙ לְאֶפְֿרַ֔יִם בְּנֵ֖י שִׁלֵּשִׁ֑ים גַּ֗ם בְּנֵ֤י מָכִֿיר֙ בֶּן־מְנַשֶּׁ֔הֿ יֻלְּדֿ֖וּ עַל־בִּרְכֵּ֥י יוֹסֵֽףֿ׃
[‏כד] וַיֹּ֤אֿמֶר יוֹסֵף֙ אֶל־אֶחָ֔יו אָֽנֹכִֿ֖י מֵ֑תֿ וֵֽאֿלֹהִ֞ים פָּקֹ֧דֿ יִפְֿקֹ֣דֿ אֶתְֿכֶ֗ם וְהֶֽעֱלָ֤הֿ אֶתְֿכֶֿם֙ מִן־הָאָ֣רֶץ הַזֹּ֔אֿתֿ אֶל־הָאָ֕רֶץ אֲשֶׁ֥ר נִשְׁבַּ֛ע לְאַבְֿרָהָ֥ם לְיִצְחָ֖ק וּֽלְיַֽעֲקֹֽבֿ׃
[‏כה] וַיַּשְׁבַּ֣ע יוֹסֵ֔ףֿ אֶתֿ־בְּנֵ֥י יִשְׂרָאֵ֖ל לֵאֿמֹ֑ר פָּקֹ֨דֿ יִפְֿקֹ֤דֿ אֱלֹהִים֙ אֶתְֿכֶ֔ם וְהַֽעֲלִתֶֿ֥ם אֶתֿ־עַצְמֹתַֿ֖י מִזֶּֽהֿ׃
[‏כו] וַיָּ֣מָתֿ יוֹסֵ֔ףֿ בֶּן־מֵאָ֥הֿ וָעֶ֖שֶׂר שָׁנִ֑ים וַיַּֽחַנְט֣וּ אֹת֔וֹ וַיִּ֥ישֶׂם בָּֽאָר֖וֹן בְּמִצְרָֽיִם׃
