מלכים א

פרק א
[‏א] וְהַמֶּ֤לֶךְֿ דָּוִד֙ זָקֵ֔ן בָּ֖א בַּיָּמִ֑ים וַיְכַֿסֻּ֙הוּ֙ בַּבְּגָֿדִ֔ים וְלֹ֥א יִחַ֖ם לֽוֹ׃
[‏ב] וַיֹּ֧אֿמְרוּ ל֣וֹ עֲבָֿדָ֗יו יְבַֿקְשׁ֞וּ לַֽאֿ‌דֹֿנִ֤י הַמֶּ֙לֶךְ֙ נַֽעֲרָ֣הֿ בְֿתֿוּלָ֔הֿ וְעָֽמְדָֿה֙ לִפְֿנֵ֣י הַמֶּ֔לֶךְֿ וּתְֿהִי־ל֖וֹ סֹכֶֿ֑נֶתֿ וְשָׁכְֿבָֿ֣הֿ בְֿחֵיקֶ֔ךָֿ וְחַ֖ם לַאֿדֹֿנִ֥י הַמֶּֽלֶךְֿ׃
[‏ג] וַיְבַֿקְשׁוּ֙ נַעֲרָ֣הֿ יָפָ֔הֿ בְּכֹֿ֖ל גְּבֿ֣וּל יִשְׂרָאֵ֑ל וַיִּמְצְא֗וּ אֶתֿ־אֲבִֿישַׁג֙ הַשּׁ֣וּנַמִּ֔יתֿ וַיָּבִֿ֥‌אוּ אֹתָֿ֖הּ לַמֶּֽלֶךְֿ׃
[‏ד] וְ‍ֽהַנַּעֲרָ֖הֿ יָפָֿ֣הֿ עַדֿ־מְאֹ֑דֿ וַתְּהִ֨י לַמֶּ֤לֶךְֿ סֹכֶ֙נֶת֙ וַתְּשָׁ֣רְתֵ֔הוּ וְהַמֶּ֖לֶךְֿ לֹ֥א יְדָֿעָֽהּ׃
[‏ה] וַֽאֲדֹֽֿנִיָּ֧הֿ בֶֿן־חַגִּ֛יתֿ מִתְֿנַשֵּׂ֥א לֵאֿמֹ֖ר אֲנִ֣י אֶמְלֹ֑ךְֿ וַיַּ֣עַשׂ ל֗וֹ רֶ֚כֶֿבֿ וּפָֿ֣‌רָשִׁ֔ים וַֽחֲמִשִּׁ֥ים אִ֖ישׁ רָצִ֥ים לְפָֿנָֽיו׃
[‏ו] וְלֹֽא־עֲצָב֨וֹ אָבִֿ֤יו מִיָּמָיו֙ לֵאֿמֹ֔ר מַדּ֖וּעַ כָּ֣כָֿהֿ עָשִׂ֑יתָֿ וְגַֿם־ה֤וּא טֽוֹבֿ־תֹּ֙אַר֙ מְאֹ֔דֿ וְאֹתֿ֥וֹ יָֽלְדָֿ֖הֿ אַֽחֲרֵ֥י אַבְֿשָׁלֽוֹם׃
[‏ז] וַיִּהְי֣וּ דְֿבָֿרָ֔‌יו עִ֚ם יוֹאָ֣בֿ בֶּן־צְרוּיָ֔הֿ וְעִ֖ם אֶבְֿיָתָֿ֣ר הַכֹּהֵ֑ן וַֽיַּעְזְר֔וּ‌ אַֽחֲרֵ֖י אֲדֹֽֿנִיָּֽהֿ׃
[‏ח] וְצָדֿ֣וֹק הַ֠כֹּהֵן וּבְֿנָיָ֨הוּ בֶֿן־יְהֽוֹיָדָ֜ע וְנָתָֿ֤ן הַנָּבִֿיא֙ וְשִׁמְעִ֣י וְרֵעִ֔י וְהַגִּבּוֹרִ֖ים אֲשֶׁ֣ר לְדָֿוִ֑דֿ לֹ֥א הָי֖וּ עִם־אֲדֹֽֿנִיָּֽהוּ׃
[‏ט] וַיִּזְבַּ֣ח אֲדֹֽֿנִיָּ֗הוּ צֹ֤אֿן וּבָֿקָר֙ וּמְרִ֔יא עִ֚ם אֶ֣בֶֿן הַזֹּחֶ֔לֶתֿ אֲשֶׁר־אֵ֖צֶל עֵ֣ין רֹגֵֿ֑ל וַיִּקְרָ֗א אֶתֿ־כָּל־אֶחָיו֙ בְּנֵ֣י הַמֶּ֔לֶךְֿ וּלְכָֿל־אַנְשֵׁ֥י יְהוּדָֿ֖הֿ עַבְֿדֵֿ֥י הַמֶּֽלֶךְֿ׃
[‏י] וְאֶתֿ־נָתָֿן֩ הַנָּבִ֨יא וּבְֿנָיָ֜הוּ וְאֶתֿ־הַגִּבּוֹרִ֛ים וְאֶתֿ־שְׁלֹמֹ֥הֿ אָחִ֖יו לֹ֥א קָרָֽא׃
[‏יא] וַיֹּ֣אֿמֶר נָתָ֗ן אֶל־בַּתֿ־שֶׁ֤בַֿע אֵם־שְׁלֹמֹה֙ לֵאֿמֹ֔ר הֲל֣וֹא שָׁמַ֔עַתְּ כִּ֥י מָלַ֖ךְֿ אֲדֹֽֿנִיָּ֣הוּ בֶֿן־חַגִּ֑יתֿ וַֽאֲדֹֿנֵ֥ינוּ דָֿוִ֖דֿ לֹ֥א יָדָֽֿע׃
[‏יב] וְעַתָּ֕הֿ לְכִֿ֛י אִיעָצֵ֥ךְֿ נָ֖א עֵצָ֑הֿ וּמַלְּטִי֙ אֶתֿ־נַפְֿשֵׁ֔ךְֿ וְאֶתֿ־נֶ֥פֶֿשׁ בְּנֵ֖ךְֿ שְׁלֹמֹֽהֿ׃
[‏יג] לְכִ֞י וּבֹֿ֣אִי׀ אֶל־הַמֶּ֣לֶךְֿ דָּוִ֗דֿ וְאָמַ֤רְתְּ אֵלָיו֙ הֲלֹֽא־אַתָּ֞הֿ אֲדֹֿנִ֣י הַמֶּ֗לֶךְֿ נִשְׁבַּ֤עְתָּ לַֽאֲמָֽתְֿךָ֙ לֵאֿמֹ֔ר כִּֽי־שְׁלֹמֹ֤הֿ‌ בְֿנֵךְ֙ יִמְלֹ֣ךְֿ אַֽחֲרַ֔י וְה֖וּא יֵשֵׁ֣בֿ עַל־כִּסְאִ֑י וּמַדּ֖וּעַ מָלַ֥ךְֿ אֲדֹֽֿנִיָּֽהוּ׃
[‏יד] הִנֵּ֗הֿ עוֹדָֿ֛ךְֿ מְדַֿבֶּ֥רֶתֿ שָׁ֖ם עִם־הַמֶּ֑לֶךְֿ וַֽאֲנִי֙ אָבֿ֣וֹא אַֽחֲרַ֔יִךְֿ וּמִלֵּאֿתִֿ֖י אֶתֿ־דְּבָֿרָֽיִךְֿ׃
[‏טו] וַתָּבֹ֨א בַֿתֿ־שֶׁ֤בֶֿע אֶל־הַמֶּ֙לֶךְ֙ הַחַ֔דְֿרָהֿ וְהַמֶּ֖לֶךְֿ זָקֵ֣ן מְאֹ֑דֿ וַֽאֲבִֿישַׁג֙ הַשּׁ֣וּנַמִּ֔יתֿ מְשָׁרַ֖תֿ אֶתֿ־הַמֶּֽלֶךְֿ׃
[‏טז] וַתִּקֹּ֣דֿ בַּתֿ־שֶׁ֔בַֿע וַתִּשְׁתַּ֖חוּ לַמֶּ֑לֶךְֿ וַיֹּ֥אֿמֶר‌ הַמֶּ֖לֶךְֿ מַהֿ־לָּֽךְֿ׃
[‏יז] וַתֹּ֣אֿמֶר ל֗וֹ אֲדֹֿנִי֙ אַתָּ֨הֿ‌ נִשְׁבַּ֜עְתָּ בַּֽיהֹוָ֤ה אֱלֹהֶ֙יךָ֙ לַֽאֲמָתֶ֔ךָֿ כִּֽי־שְׁלֹמֹ֥הֿ בְֿנֵ֖ךְֿ יִמְלֹ֣ךְֿ אַֽחֲרָ֑י וְה֖וּא‌ יֵשֵׁ֥בֿ עַל־כִּסְאִֽי׃
[‏יח] וְעַתָּ֕הֿ הִנֵּ֥הֿ אֲדֹֽֿנִיָּ֖הֿ מָלָ֑ךְֿ וְעַתָּ֛הֿ אֲדֹֿנִ֥י הַמֶּ֖לֶךְֿ לֹ֥א יָדָֽֿעְתָּ׃
[‏יט] וַ֠יִּזְבַּח שׁ֥וֹר וּֽמְרִיא־וְצֹאֿן֘ לָרֹב֒ וַיִּקְרָא֙ לְכָֿל־בְּנֵ֣י הַמֶּ֔לֶךְֿ וּלְאֶבְֿיָתָֿר֙ הַכֹּהֵ֔ן וּלְיֹאָ֖בֿ שַׂ֣ר הַצָּבָֿ֑א וְלִשְׁלֹמֹ֥הֿ עַבְֿדְּךָֿ֖ לֹ֥א קָרָֽא׃
[‏כ] וְאַתָּה֙ אֲדֹֿנִ֣י הַמֶּ֔לֶךְֿ עֵינֵ֥י כָֿל־יִשְׂרָאֵ֖ל עָלֶ֑יךָֿ לְהַגִּ֣ידֿ לָהֶ֔ם מִ֗י יֵשֵׁ֛בֿ עַל־כִּסֵּ֥א אֲדֹֿנִֽי־הַמֶּ֖לֶךְֿ אַֽחֲרָֽיו׃
[‏כא] וְהָיָ֕הֿ כִּשְׁכַֿ֥בֿ אֲדֹֿנִֽי־הַמֶּ֖לֶךְֿ עִם־אֲבֹֿתָֿ֑יו וְהָיִ֗יתִֿי אֲנִ֛י וּבְֿנִ֥י שְׁלֹמֹ֖הֿ חַטָּאִֽים׃
[‏כב] וְהִנֵּ֛הֿ עוֹדֶֿ֥נָּהֿ מְדַֿבֶּ֖רֶתֿ עִם־הַמֶּ֑לֶךְֿ וְנָתָֿ֥ן הַנָּבִֿ֖יא בָּֽא׃
[‏כג] וַיַּגִּ֤ידֿוּ לַמֶּ֙לֶךְ֙ לֵאֿמֹ֔ר הִנֵּ֖הֿ נָתָֿ֣ן הַנָּבִֿ֑יא וַיָּבֹֿא֙ לִפְֿנֵ֣י הַמֶּ֔לֶךְֿ וַיִּשְׁתַּ֧חוּ לַמֶּ֛לֶךְֿ עַל־אַפָּ֖יו אָֽרְצָהֿ׃
[‏כד] וַיֹּאֿמֶר֘ נָתָֿן֒ אֲדֹֿנִ֣י הַמֶּ֔לֶךְֿ אַתָּ֣הֿ אָמַ֔רְתָּ אֲדֹֽֿנִיָּ֖הוּ יִמְלֹ֣ךְֿ אַֽחֲרָ֑י וְה֖וּא יֵשֵׁ֥בֿ עַל־כִּסְאִֽי׃
[‏כה] כִּ֣י׀ יָרַ֣דֿ הַיּ֗וֹם וַ֠יִּזְבַּח שׁ֥וֹר וּֽמְרִיא־וְצֹאֿן֘ לָרֹב֒ וַיִּקְרָא֩ לְכָֿל־בְּנֵ֨י הַמֶּ֜לֶךְֿ וּלְשָׂרֵ֤י הַצָּבָֿא֙ וּלְאֶבְֿיָתָֿ֣ר הַכֹּהֵ֔ן וְהִנָּ֛ם אֹֽכְֿלִ֥ים וְשֹׁתִֿ֖ים לְפָֿנָ֑יו וַיֹּ֣אֿמְר֔וּ יְחִ֖י‌ הַמֶּ֥לֶךְֿ אֲדֹֽֿנִיָּֽהוּ׃
[‏כו] וְלִ֣י אֲנִֽי־עַ֠בְֿדֶּךָֿ וּלְצָדֹ֨ק הַכֹּהֵ֜ן וְלִבְֿנָיָ֧הוּ בֶֿן־יְהֽוֹיָדָֿ֛ע וְלִשְׁלֹמֹ֥הֿ עַבְֿדְּךָֿ֖ לֹ֥א קָרָֽא׃
[‏כז] אִ֗ם מֵאֵת֙ אֲדֹֿנִ֣י הַמֶּ֔לֶךְֿ נִֽהְיָ֖הֿ הַדָּבָֿ֣ר הַזֶּ֑הֿ וְלֹ֤א הוֹדַ֙עְתָּ֙ אֶֽתֿ־עבדיך֔ מִ֗י יֵשֵׁ֛בֿ עַל־כִּסֵּ֥א אֲדֹֿנִֽי־הַמֶּ֖לֶךְֿ אַֽחֲרָֽיו׃
[‏כח] וַיַּ֨עַן הַמֶּ֤לֶךְֿ דָּוִד֙ וַיֹּ֔אֿמֶר קִרְאוּ־לִ֖י לְבַֿתֿ־שָׁ֑בַֿע וַתָּבֹֿא֙ לִפְֿנֵ֣י הַמֶּ֔לֶךְֿ ‍ֽוַתַּעֲמֹ֖דֿ לִפְֿנֵ֥י הַמֶּֽלֶךְֿ׃
[‏כט] וַיִּשָּׁבַֿ֥ע הַמֶּ֖לֶךְֿ וַיֹּאֿמַ֑ר חַי־יְהֹוָ֕ה אֲשֶׁר־פָּדָֿ֥הֿ אֶתֿ־נַפְֿשִׁ֖י מִכָּל־צָרָֽהֿ׃
[‏ל] כִּ֡י כַּֽאֲשֶׁר֩ נִשְׁבַּ֨עְתִּי לָ֜ךְֿ בַּֽיהֹוָ֨ה אֱלֹהֵ֤י יִשְׂרָאֵל֙ לֵאֿמֹ֔ר כִּֽי־שְׁלֹמֹ֤הֿ בְֿנֵךְ֙ יִמְלֹ֣ךְֿ אַֽחֲרַ֔י וְה֛וּא יֵשֵׁ֥בֿ עַל־כִּסְאִ֖י תַּחְתָּ֑י כִּ֛י כֵּ֥ן אֶֽעֱשֶׂ֖הֿ הַיּ֥וֹם הַזֶּֽהֿ׃
[‏לא] וַתִּקֹּ֨דֿ בַּתֿ־שֶׁ֤בַֿע אַפַּ֙יִם֙ אֶ֔רֶץ וַתִּשְׁתַּ֖חוּ לַמֶּ֑לֶךְֿ וַתֹּ֕אֿמֶר יְחִ֗י אֲדֹֿנִ֛י הַמֶּ֥לֶךְֿ דָּוִ֖דֿ לְעֹלָֽם׃ס
[‏לב] וַיֹּ֣אֿמֶר׀ הַמֶּ֣לֶךְֿ דָּוִ֗דֿ קִרְאוּ־לִ֞י לְצָדֿ֤וֹק הַכֹּהֵן֙ וּלְנָתָֿ֣ן הַנָּבִ֔יא וְלִבְֿנָיָ֖הוּ בֶּן־יְהֽוֹיָדָֿ֑ע וַיָּבֹֿ֖אוּ לִפְֿנֵ֥י הַמֶּֽלֶךְֿ׃
[‏לג] וַיֹּ֨אֿמֶר הַמֶּ֜לֶךְֿ‌ לָהֶ֗ם קְח֤וּ עִמָּכֶֿם֙ אֶתֿ־עַבְֿדֵֿ֣י אֲדֹֽֿנֵיכֶ֔ם וְהִרְכַּבְֿתֶּם֙ אֶתֿ־שְׁלֹמֹ֣הֿ בְֿנִ֔י עַל־הַפִּרְדָּ֖הֿ אֲשֶׁר־לִ֑י וְהֽוֹרַדְֿתֶּ֥ם אֹתֿ֖וֹ אֶל־גִּחֽוֹן׃
[‏לד] וּמָשַׁ֣ח אֹתֿ֣וֹ שָׁ֠ם צָד֨וֹק הַכֹּהֵ֜ן וְנָתָֿ֧ן הַנָּבִֿ֛יא לְמֶ֖לֶךְֿ עַל־יִשְׂרָאֵ֑ל וּתְֿקַעְתֶּם֙ בַּשּׁוֹפָ֔ר וַֽאֲמַרְתֶּ֕ם יְחִ֖י הַמֶּ֥לֶךְֿ שְׁלֹמֹֽהֿ׃
[‏לה] וַֽעֲלִיתֶֿ֣ם אַֽחֲרָ֗יו וּבָֿא֙ וְיָשַׁ֣בֿ עַל־כִּסְאִ֔י וְה֖וּא‌ יִמְלֹ֣ךְֿ תַּחְתָּ֑י וְאֹתֿ֤וֹ צִוִּ֙יתִֿי֙ לִֽהְי֣וֹתֿ נָגִ֔ידֿ עַל־יִשְׂרָאֵ֖ל וְעַל־יְהוּדָֽֿהֿ׃
[‏לו] וַיַּ֨עַן בְּנָיָ֧הוּ בֶֿן־יְהֽוֹיָדָֿ֛ע אֶתֿ־הַמֶּ֖לֶךְֿ וַיֹּ֣אֿמֶר׀ אָמֵ֑ן כֵּ֚ן יֹאֿמַ֣ר יְהֹוָ֔ה אֱלֹהֵ֖י אֲדֹֿנִ֥י הַמֶּֽלֶךְֿ׃
[‏לז] כַּֽאֲשֶׁ֨ר הָיָ֤הֿ יְהֹוָה֙ עִם־אֲדֹֿנִ֣י הַמֶּ֔לֶךְֿ כֵּ֖ן יהי֣ עִם־שְׁלֹמֹ֑הֿ וִֽיגַֿדֵּל֙ אֶתֿ־כִּסְא֔וֹ מִכִּסֵּ֕א אֲדֹֿנִ֖י הַמֶּ֥לֶךְֿ דָּוִֽדֿ׃
[‏לח] וַיֵּ֣רֶדֿ צָדֿ֣וֹק הַ֠כֹּהֵן וְנָתָ֨ן הַנָּבִ֜יא וּבְֿנָיָ֣הוּ בֶֿן־יְהֽוֹיָדָ֗ע וְהַכְּרֵתִֿי֙ וְהַפְּלֵתִ֔י וַיַּרְכִּ֙‌בֿוּ֙ אֶתֿ־שְׁלֹמֹ֔הֿ עַל־פִּרְדַּ֖תֿ הַמֶּ֣לֶךְֿ דָּוִ֑דֿ וַיֹּלִ֥כֿוּ אֹתֿ֖וֹ עַל־גִּחֽוֹן׃
[‏לט] וַיִּקַּח֩ צָד֨וֹק הַכֹּהֵ֜ן אֶתֿ־קֶ֤רֶן הַשֶּׁ֙מֶן֙ מִן־הָאֹ֔הֶל וַיִּמְשַׁ֖ח אֶתֿ־שְׁלֹמֹ֑הֿ וַֽיִּתְֿקְעוּ֙ בַּשּׁוֹפָ֔ר וַיֹּֽאֿמְרוּ֙ כָּל־הָעָ֔ם יְחִ֖י הַמֶּ֥לֶךְֿ שְׁלֹמֹֽהֿ׃
[‏מ] וַיַּֽעֲל֤וּ כָֿל־הָעָם֙ אַֽחֲרָ֔יו וְהָעָם֙ מְחַלְּלִ֣ים בַּֽחֲלִלִ֔ים וּשְׂמֵחִ֖ים שִׂמְחָ֣הֿ גְֿדֿוֹלָ֑הֿ וַתִּבָּקַ֥ע הָאָ֖רֶץ בְּקוֹלָֽם׃
[‏מא] וַיִּשְׁמַ֣ע אֲדֹֽֿנִיָּ֗הוּ וְכָֿל־הַקְּרֻאִים֙ אֲשֶׁ֣ר אִתּ֔וֹ וְהֵ֖ם כִּלּ֣וּ לֶֽאֱכֹֿ֑ל וַיִּשְׁמַ֤ע יוֹאָב֙ אֶתֿ־ק֣וֹל הַשּׁוֹפָ֔ר וַיֹּ֕אֿמֶר מַדּ֥וּעַ‌ קֽוֹל־הַקִּרְיָ֖הֿ הוֹמָֽהֿ׃
[‏מב] עוֹדֶֿ֣נּוּ מְדַֿבֵּ֔ר וְהִנֵּ֧הֿ יֽוֹנָתָֿ֛ן בֶּן־אֶבְֿיָתָֿ֥ר הַכֹּהֵ֖ן בָּ֑א וַיֹּ֤אֿמֶר אֲדֹֽֿנִיָּ֙הוּ֙ בֹּ֔א כִּ֣י אִ֥ישׁ חַ֛יִל אַ֖תָּהֿ וְט֥וֹבֿ תְּבַֿשֵּֽׂר׃
[‏מג] וַיַּ֙עַן֙ יֽוֹנָתָ֔ן וַיֹּ֖אֿמֶר לַֽאֲדֹֽֿנִיָּ֑הוּ אֲבָ֕ל אֲדֹֿנֵ֥ינוּ‌ הַמֶּ֥לֶךְֿ דָּוִ֖דֿ הִמְלִ֥יךְֿ אֶתֿ־שְׁלֹמֹֽהֿ׃
[‏מד] וַיִּשְׁלַ֣ח אִתּֽוֹ־הַ֠מֶּלֶךְֿ‌ אֶתֿ־צָד֨וֹק הַכֹּהֵ֜ן וְאֶתֿ־נָתָֿ֣ן הַנָּבִ֗יא וּבְֿנָיָ֙הוּ֙ בֶּן־יְה֣וֹיָדָ֔ע וְהַכְּרֵתִֿ֖י וְהַפְּלֵתִֿ֑י וַיַּרְכִּ֣בֿוּ אֹת֔וֹ עַ֖ל פִּרְדַּ֥תֿ הַמֶּֽלֶךְֿ׃
[‏מה] וַיִּמְשְׁח֣וּ אֹת֡וֹ צָדֿ֣וֹק הַכֹּהֵ֣ן וְנָתָֿן֩ הַנָּבִ֨יא‌ לְמֶ֜לֶךְֿ בְּגִֿ‌ח֗וֹן וַיַּֽעֲל֤וּ מִשָּׁם֙ שְׂמֵחִ֔ים וַתֵּהֹ֖ם הַקִּרְיָ֑הֿ ה֥וּא הַקּ֖וֹל אֲשֶׁ֥ר שְׁמַעְתֶּֽם׃
[‏מו] וְגַֿם֙ יָשַׁ֣בֿ שְׁלֹמֹ֔הֿ עַ֖ל כִּסֵּ֥א הַמְּלוּכָֽֿהֿ׃
[‏מז] וְגַֿם־בָּ֜אוּ עַבְֿדֵֿ֣י הַמֶּ֗לֶךְֿ לְ֠בָֿרֵךְֿ‌ אֶתֿ־אֲדֹֿנֵ֜ינוּ הַמֶּ֣לֶךְֿ דָּוִד֘ לֵאֿמֹר֒ יֵיטֵ֨‌בֿ אלה֜יך אֶתֿ־שֵׁ֤ם שְׁלֹמֹה֙ מִשְּׁמֶ֔ךָֿ וִֽיגַֿדֵּ֥ל אֶתֿ־כִּסְא֖וֹ מִכִּסְאֶ֑ךָֿ וַיִּשְׁתַּ֥חוּ הַמֶּ֖לֶךְֿ עַל־הַמִּשְׁכָּֽבֿ׃
[‏מח] וְגַֿם־כָּ֖כָֿהֿ אָמַ֣ר הַמֶּ֑לֶךְֿ בָּר֨וּךְֿ יְהֹוָ֜ה אֱלֹהֵ֣י יִשְׂרָאֵ֗ל אֲשֶׁ֨ר נָתַֿ֥ן הַיּ֛וֹם יֹשֵׁ֥בֿ עַל־כִּסְאִ֖י וְעֵינַ֥י רֹאֽוֹתֿ׃
[‏מט] וַיֶּחֶרְדֿוּ֙ וַיָּקֻ֔מוּ כָּל־הַ֨קְּרֻאִ֔ים אֲשֶׁ֖ר לַֽאֲדֹֽֿנִיָּ֑הוּ וַיֵּֽלְכֿ֖וּ אִ֥ישׁ לְדַֿרְכּֽוֹ׃
[‏נ] וַֽאֲדֹֿ֣נִיָּ֔הוּ יָרֵ֖א מִפְּנֵ֣י שְׁלֹמֹ֑הֿ וַיָּ֣קָם וַיֵּ֔לֶךְֿ ‍ֽוַיַּחֲזֵ֖ק בְּקַרְנ֥וֹתֿ הַמִּזְבֵּֽחַ׃
[‏נא] וַיֻּגַּ֤דֿ לִשְׁלֹמֹה֙ לֵאֿמֹ֔ר הִנֵּה֙ אֲדֹֿ֣נִיָּ֔הוּ יָרֵ֖א אֶתֿ־הַמֶּ֣לֶךְֿ שְׁלֹמֹ֑הֿ וְ֠הִנֵּהֿ אָחַ֞ז בְּקַרְנ֤וֹתֿ הַמִּזְבֵּ֙חַ֙ לֵאֿמֹ֔ר יִשָּֽׁבַֽֿע־לִ֤י כַֿ‌יּוֹם֙ הַמֶּ֣לֶךְֿ שְׁלֹמֹ֔הֿ אִם־יָמִ֥יתֿ אֶתֿ־עַבְֿדּ֖וֹ בֶּחָֽרֶבֿ׃
[‏נב] וַיֹּ֣אֿמֶר שְׁלֹמֹ֔הֿ אּ֚ם‌ יִֽהְיֶ֣הֿ לְבֶֿן־חַ֔יִל לֹֽא־יִפֹּ֥ל מִשַּֽׂעֲרָתֿ֖וֹ אָ֑רְצָהֿ וְאִם־רָעָ֥הֿ תִֿמָּצֵא־בֿ֖וֹ וָמֵֽתֿ׃
[‏נג] וַיִּשְׁלַ֞ח הַמֶּ֣לֶךְֿ שְׁלֹמֹ֗הֿ וַיֹּֽרִדֻ֙הוּ֙ מֵעַ֣ל הַמִּזְבֵּ֔חַ וַיָּבֹ֕א וַיִּשְׁתַּ֖חוּ לַמֶּ֣לֶךְֿ שְׁלֹמֹ֑הֿ וַיֹּֽאֿמֶר־ל֥וֹ שְׁלֹמֹ֖הֿ לֵ֥ךְֿ לְבֵֿיתֶֽֿךָֿ׃ס

פרק ב
[‏א] וַֽיִּקְרְבֿ֥וּ יְמֵֽי־דָֿוִ֖דֿ לָמ֑וּתֿ וַיְצַ֛ו אֶתֿ־שְׁלֹמֹ֥הֿ בְֿנ֖וֹ לֵאֿמֹֽר׃
[‏ב] אָֽנֹכִֿ֣י הֹלֵ֔ךְֿ בְּדֶֿ֖רֶךְֿ כָּל־הָאָ֑רֶץ וְחָֽזַקְתָּ֖ וְהָיִ֥יתָֿ לְאִֽישׁ׃
[‏ג] וְשָׁמַרְתָּ֞ אֶתֿ־מִשְׁמֶ֣רֶתֿ׀ יְהֹוָ֣ה אֱלֹהֶ֗יךָֿ לָלֶ֤כֶֿתֿ בִּדְֿרָכָֿיו֙ לִשְׁמֹ֨ר חֻקֹּתָֿ֤יו מִצְוֹתָֿיו֙ וּמִשְׁפָּטָ֣יו וְעֵֽדְֿוֹתָ֔יו כַּכָּתֿ֖וּבֿ בְּתֿוֹרַ֣תֿ מֹשֶׁ֑הֿ לְמַ֣עַן תַּשְׂכִּ֗יל אֵ֚תֿ כָּל־אֲשֶׁ֣ר תַּֽעֲשֶׂ֔הֿ וְאֵ֛תֿ כָּל־אֲשֶׁ֥ר תִּפְֿנֶ֖הֿ שָֽׁם׃
[‏ד] לְמַעַן֩ יָקִ֨ים יְהֹוָ֜ה אֶתֿ־דְּבָֿר֗וֹ אֲשֶׁ֨ר דִּבֶּ֣ר עָלַי֘ לֵאֿמֹר֒ אִם־יִשְׁמְר֨וּ בָֿנֶ֜יךָֿ אֶתֿ־דַּרְכָּ֗ם לָלֶ֤כֶֿתֿ לְפָֿנַי֙ בֶּֽאֱמֶ֔תֿ בְּכָֿל־לְבָֿבָֿ֖ם וּבְֿכָֿל־נַפְֿשָׁ֑ם לֵאֿמֹ֕ר לֹֽא־יִכָּרֵ֤תֿ לְךָ֙ אִ֔ישׁ מֵעַ֖ל כִּסֵּ֥א יִשְׂרָאֵֽל׃
[‏ה] וְגַֿ֣ם אַתָּ֣הֿ יָדַ֡עְתָּ אֵת֩ אֲשֶׁר־עָ֨שָׂהֿ לִ֜י יוֹאָ֣בֿ בֶּן־צְרוּיָ֗הֿ אֲשֶׁ֣ר עָשָׂ֣הֿ לִשְׁנֵֽי־שָׂרֵ֣י צִבְֿא֣וֹתֿ יִ֠שְׂרָאֵל לְאַבְֿנֵ֨ר בֶּן־נֵ֜ר וְלַֽעֲמָשָׂ֤א בֶֿן־יֶ֙תֶֿר֙ וַיַּ֣הַרְגֵ֔ם וַיָּ֥שֶׂם‌ דְּמֵֽי־מִלְחָמָ֖הֿ בְּשָׁלֹ֑ם וַיִּתֵּ֞ן דְּמֵ֣י מִלְחָמָ֗הֿ בַּֽחֲגֹֽֿרָתֿוֹ֙ אֲשֶׁ֣ר בְּמָתְֿנָ֔יו וּבְֿנַֽעֲל֖וֹ אֲשֶׁ֥ר בְּרַגְֿלָֽיו׃
[‏ו] וְעָשִׂ֖יתָֿ כְּחָכְֿמָתֶֿ֑ךָֿ וְלֹֽא־תֿוֹרֵ֧דֿ שֵֽׂיבָֿתֿ֛וֹ בְּשָׁלֹ֖ם שְׁאֹֽל׃ס
[‏ז] וְלִבְֿנֵ֨י בַֿרְזִלַּ֤י הַגִּלְעָדִֿי֙ תַּֽעֲשֶׂהֿ־חֶ֔סֶדֿ וְהָי֖וּ בְּאֹֽכְֿלֵ֣י שֻׁלְחָנֶ֑ךָֿ כִּי־כֵֿן֙ קָֽרְבֿ֣וּ אֵלַ֔י בְּבָֿרְחִ֕י מִפְּנֵ֖י אַבְֿשָׁל֥וֹם אָחִֽיךָֿ׃
[‏ח] וְהִנֵּ֣הֿ עִ֠מְּךָֿ שִֽׁמְעִ֨י בֶֿן־גֵּרָ֥א בֶֿן־הַיְמִינִי֘ מִבַּֽחֻרִים֒ וְה֤וּא קִֽלְלַ֙נִי֙ קְלָלָ֣הֿ נִמְרֶ֔צֶתֿ בְּי֖וֹם לֶכְֿתִּ֣י מַֽחֲנָ֑יִם וְהֽוּא־יָרַ֤דֿ לִקְרָאֿתִֿי֙ הַיַּרְדֵּ֔ן וָֽאֶשָּׁ֨בַֽֿע ל֤וֹ בַֽֿיהֹוָה֙ לֵאֿמֹ֔ר אִם־אֲמִֽיתְֿךָֿ֖ בֶּחָֽרֶבֿ׃
[‏ט] וְעַתָּה֙ אַל־תְּנַקֵּ֔הוּ כִּ֛י אִ֥ישׁ חָכָֿ֖ם אָ֑תָּהֿ וְיָֽדַֿעְתָּ֙ אֵ֣תֿ אֲשֶׁ֣ר תַּֽעֲשֶׂהֿ־לּ֔וֹ וְהֽוֹרַדְֿתָּ֧ אֶתֿ־שֵֽׂיבָֿתֿ֛וֹ בְּדָֿ֖‌ם שְׁאֽוֹל׃
[‏י] וַיִּשְׁכַּ֥בֿ דָּוִ֖דֿ עִם־אֲבֹֿתָֿ֑יו וַיִּקָּבֵֿ֖ר בְּעִ֥יר דָּוִֽדֿ׃ס
[‏יא] וְהַיָּמִ֗ים אֲשֶׁ֨ר מָלַ֤ךְֿ דָּוִד֙ עַל־יִשְׂרָאֵ֔ל אַרְבָּעִ֖ים שָׁנָ֑הֿ בְּחֶבְֿר֤וֹן מָלַךְ֙ שֶׁ֣בַֿע שָׁנִ֔ים וּבִֿירֽוּשָׁלַ֣‍ִם מָלַ֔ךְֿ שְׁלֹשִׁ֥ים וְשָׁלֹ֖שׁ שָׁנִֽים׃
[‏יב] וּשְׁלֹמֹ֕הֿ יָשַׁ֕בֿ עַל־כִּסֵּ֖א דָּוִ֣דֿ אָבִֿ֑יו וַתִּכֹּ֥ן מַלְכֻֿתֿ֖וֹ מְאֹֽדֿ׃ס
[‏יג] וַיָּבֹ֞א אֲדֹֽֿנִיָּ֣הוּ בֶֿן־חַגֵּ֗יתֿ אֶל־בַּתֿ־שֶׁ֙בַֿע֙ אֵ֣ם שְׁלֹמֹ֔הֿ וַתֹּ֖אֿמֶר הֲשָׁל֣וֹם בֹּאֶ֑ךָֿ וַיֹּ֖אֿמֶר שָׁלֽוֹם׃
[‏יד] וַיֹּ֕אֿמֶר דָּבָֿ֥ר לִ֖י אֵלָ֑יִךְֿ וַתֹּ֖אֿמֶר‌ דַּבֵּֽר׃
[‏טו] וַיֹּ֗אֿמֶר אַ֤תְּ יָדַ֙עַתְּ֙ כִּי־לִי֙ הָֽיְתָֿ֣הֿ הַמְּלוּכָ֔הֿ וְעָלַ֞י שָׂ֧מוּ כָֽֿל־יִשְׂרָאֵ֛ל פְּנֵיהֶ֖ם לִמְלֹ֑ךְֿ וַתִּסֹּ֤בֿ הַמְּלוּכָֿה֙ וַתְּהִ֣י לְאָחִ֔י כִּ֥י מֵֽיְהֹוָ֖ה הָ֥יְתָֿהֿ לּֽוֹ׃
[‏טז] וְעַתָּ֗הֿ שְׁאֵלָ֤הֿ אַחַת֙ אָֽנֹכִֿי֙ שֹׁאֵ֣ל מֵֽאִתָּ֔ךְֿ אַל־תָּשִׁ֖בִֿי אֶתֿ־פָּנָ֑י וַתֹּ֥אֿמֶר אֵלָ֖יו דַּבֵּֽר׃
[‏יז] וַיֹּ֗אֿמֶר אִמְרִי־נָא֙ לִשְׁלֹמֹ֣הֿ הַמֶּ֔לֶךְֿ כִּ֥י לֹֽא־יָשִׁ֖יבֿ אֶתֿ־פָּנָ֑יִךְֿ וְיִתֶּן־לִ֛י אֶתֿ־אֲבִֿישַׁ֥גֿ הַשּׁוּנַמִּ֖יתֿ לְאִשָּֽׁהֿ׃
[‏יח] וַתֹּ֥אֿמֶר בַּתֿ־שֶׁ֖בַֿע ט֑וֹבֿ אָֽנֹכִ֕י אֲדַֿבֵּ֥ר עָלֶ֖יךָֿ אֶל־הַמֶּֽלֶךְֿ׃
[‏יט] וַתָּבֹֿ֤א בַֿתֿ־שֶׁ֙בַֿע֙ אֶל־הַמֶּ֣לֶךְֿ שְׁלֹמֹ֔הֿ לְדַֿבֶּר־ל֖וֹ עַל־אֲדֹֽֿנִיָּ֑הוּ וַיָּקָם֩ הַמֶּ֨לֶךְֿ לִקְרָאֿתָ֜הּ וַיִּשְׁתַּ֣חוּ לָ֗הּ וַיֵּ֙שֶׁב֙ עַל־כִּסְא֔וֹ וַיָּ֤שֶׂם כִּסֵּא֙ לְאֵ֣ם הַמֶּ֔לֶךְֿ וַתֵּ֖שֶׁבֿ לִֽימִינֽוֹ׃
[‏כ] וַתֹּ֗אֿמֶר שְׁאֵלָ֨הֿ אַחַ֤תֿ קְטַנָּה֙ אָֽנֹכִֿי֙ שֹׁאֶ֣לֶתֿ מֵֽאִתָּ֔ךְֿ אַל־תָּ֖שֶׁבֿ אֶתֿ־פָּנָ֑י וַיֹּ֨אמֶר לָ֤הּ הַמֶּ֙לֶךְ֙ שַׁאֲלִ֣י אִמִּ֔י כִּ֥י לֹֽא־אָשִׁ֖יבֿ אֶתֿ־פָּנָֽיִךְֿ׃
[‏כא] וַתֹּ֕אֿמֶר יֻתַּ֖ן אֶתֿ־אֲבִֿישַׁ֣גֿ הַשֻּׁנַמִּ֑יתֿ לַֽאֲדֹֽֿנִיָּ֥הוּ אָחִ֖יךָֿ לְאִשָּֽׁהֿ׃
[‏כב] וַיַּעַן֩ הַמֶּ֨לֶךְֿ שְׁלֹמֹ֜הֿ וַיֹּ֣אֿמֶר לְאִמּ֗וֹ וְלָמָה֩ אַ֨תְּ שֹׁאֶ֜לֶתֿ אֶתֿ־אֲבִֿישַׁ֤גֿ הַשֻּׁנַמִּית֙ לַֽאֲדֹֿ֣נִיָּ֔הוּ וְשַֽׁאֲלִי־לוֹ֙ אֶתֿ־הַמְּלוּכָ֔הֿ כִּ֛י ה֥וּא אָחִ֖י הַגָּדֿ֣וֹל מִמֶּ֑נִּי וְלוֹ֙ וּלְאֶבְֿיָתָֿ֣ר הַכֹּהֵ֔ן וּלְיוֹאָ֖בֿ בֶּן־צְרוּיָֽהֿ׃ס
[‏כג] וַיִּשָּׁבַֿע֙ הַמֶּ֣לֶךְֿ שְׁלֹמֹ֔הֿ בַּֽיהֹוָ֖ה לֵאֿמֹ֑ר כֹּ֣הֿ יַֽעֲשֶׂהֿ־לִּ֤י אֱלֹהִים֙ וְכֹֿ֣הֿ יוֹסִ֔יףֿ כִּ֣י בְֿנַפְֿשׁ֔וֹ דִּבֶּר֙ אֲדֹֿ֣נִיָּ֔הוּ אֶתֿ־הַדָּבָֿ֖ר הַזֶּֽהֿ׃
[‏כד] וְעַתָּ֗הֿ חַי־יְהֹוָה֙ אֲשֶׁ֣ר הֱכִֿינַ֗נִי ויֽושיב֙יני֙ עַל־כִּסֵּא֙ דָּוִ֣דֿ אָבִ֔י וַֽאֲשֶׁ֧ר עָֽשָׂהֿ־לִ֛י בַּ֖יִתֿ כַּֽאֲשֶׁ֣ר דִּבֵּ֑ר כִּ֣י הַיּ֔וֹם יוּמַ֖תֿ אֲדֹֽֿנִיָּֽהוּ׃
[‏כה] וַיִּשְׁלַח֙ הַמֶּ֣לֶךְֿ שְׁלֹמֹ֔הֿ בְּיַ֖דֿ בְּנָיָ֣הוּ בֶֿן־יְהֽוֹיָדָֿ֑ע וַיִּפְֿגַּע־בּ֖וֹ וַיָּמֹֽתֿ׃ס
[‏כו] וּלְאֶבְֿיָתָ֨ר הַכֹּהֵ֜ן אָמַ֣ר הַמֶּ֗לֶךְֿ עֲנָתֹֿת֙ לֵ֣ךְֿ עַל־שָׂדֶ֔יךָֿ כִּ֛י אִ֥ישׁ מָ֖וֶתֿ אָ֑תָּהֿ וּבַֿיּ֨וֹם הַזֶּ֜הֿ לֹ֣א אֲמִיתֶ֗ךָֿ כִּֽי־נָשָׂ֜אֿתָֿ אֶתֿ־אֲר֨וֹן אֲדֹֿנָ֤י‌ יְהוִֹה֙ לִפְֿנֵי֙ דָּוִ֣דֿ אָבִ֔י וְכִֿ֣י הִתְֿעַנִּ֔יתָֿ בְּכֹֿ֥ל אֲשֶֽׁר־הִתְֿעַנָּ֖הֿ אָבִֽֿי׃
[‏כז] וַיְגָֿ֤רֶשׁ שְׁלֹמֹה֙ אֶתֿ־אֶבְֿיָתָ֔ר מִֽהְי֥וֹתֿ כֹּהֵ֖ן לַֽיהֹוָ֑ה לְמַלֵּא֙ אֶתֿ־דְּבַֿ֣ר יְהֹוָ֔ה אֲשֶׁ֥ר דִּבֶּ֛ר עַל־בֵּ֥יתֿ עֵלִ֖י בְּשִׁלֹֽהֿ׃ס
[‏כח] וְהַשְּׁמֻעָה֙ בָּ֣אָהֿ עַדֿ־יוֹאָ֔בֿ כִּ֣י יוֹאָ֗בֿ נָטָה֙ אַֽחֲרֵ֣י אֲדֹֽֿנִיָּ֔הֿ וְאַֽחֲרֵ֥י אַבְֿשָׁל֖וֹם לֹ֣א נָטָ֑הֿ וַיָּ֤נָס יוֹאָב֙ אֶל־אֹ֣הֶל יְהֹוָ֔ה ‍ֽוַיַּחֲזֵ֖ק בְּקַרְנ֥וֹתֿ הַמִּזְבֵּֽחַ׃
[‏כט] וַיֻּגַּ֞דֿ לַמֶּ֣לֶךְֿ שְׁלֹמֹ֗הֿ כִּ֣י נָ֤ס יוֹאָב֙ אֶל־אֹ֣הֶל יְהֹוָ֔ה וְהִנֵּ֖הֿ אֵ֣צֶל הַמִּזְבֵּ֑חַ וַיִּשְׁלַ֨ח שְׁלֹמֹ֜הֿ אֶתֿ־בְּנָיָ֧הוּ בֶֿן־יְהֽוֹיָדָֿ֛ע לֵאֿמֹ֖ר לֵ֥ךְֿ פְּגַֿע־בּֽוֹ׃
[‏ל] וַיָּבֹ֨א בְֿנָיָ֜הוּ אֶל־אֹ֣הֶל יְהֹוָ֗ה וַיֹּ֨אֿמֶר אֵלָ֜יו כֹּֽהֿ־אָמַ֤ר הַמֶּ֙לֶךְ֙ צֵ֔א וַיֹּ֥אֿמֶר׀ ל֖אֺ כִּ֣י פֹֿ֣הֿ אָמ֑וּתֿ וַיָּ֨שֶׁבֿ בְּנָיָ֤הוּ אֶתֿ־הַמֶּ֙לֶךְ֙ דָּבָֿ֣ר לֵאֿמֹ֔ר כֹּֽהֿ־דִֿבֶּ֥ר יוֹאָ֖בֿ וְכֹֿ֥הֿ עָנָֽנִי׃
[‏לא] וַיֹּ֧אֿמֶר ל֣וֹ הַמֶּ֗לֶךְֿ עֲשֵׂה֙ כַּֽאֲשֶׁ֣ר דִּבֶּ֔ר וּפְֿגַֿע־בּ֖וֹ וּקְבַֿרְתּ֑וֹ וַֽהֲסִירֹ֣תָ׀ דְּמֵ֣י חִנָּ֗ם אֲשֶׁר֙ שָׁפַֿ֣ךְֿ יוֹאָ֔בֿ מֵֽעָלַ֕י וּמֵעַ֖ל בֵּ֥יתֿ אָבִֽֿי׃
[‏לב] וְהֵשִׁיב֩ יְהֹוָ֨ה אֶתֿ־דָּמ֜וֹ עַל־רֹאֿשׁ֗וֹ אֲשֶׁ֣ר פָּגַֿ֣ע בִּשְׁנֵֽי־אֲ֠נָשִׁים צַדִּקִ֨ים וְטֹבִֿ֤ים מִמֶּ֙נּוּ֙ וַיַּֽהַרְגֵֿ֣ם בַּחֶ֔רֶבֿ וְאָבִֿ֥י דָֿוִ֖דֿ לֹ֣א יָדָֿ֑ע אֶתֿ־אַבְֿנֵ֤ר בֶּן־נֵר֙ שַׂר־צְבָֿ֣א יִשְׂרָאֵ֔ל וְאֶתֿ־עֲמָשָׂ֥א בֶֿן־יֶ֖תֶֿר שַׂר־צְבָֿ֥א יְהוּדָֽֿהֿ׃
[‏לג] וְשָׁ֤בֿוּ דְֿמֵיהֶם֙ בְּרֹ֣אֿשׁ יוֹאָ֔בֿ וּבְֿרֹ֥אֿשׁ זַרְע֖וֹ לְעֹלָ֑ם וּלְדָֿוִ֡דֿ וּ֠לְזַרְעוֹ וּלְבֵֿית֨וֹ וּלְכִֿסְא֜וֹ יִֽהְיֶ֥הֿ שָׁל֛וֹם עַדֿ־עוֹלָ֖ם מֵעִ֥ם יְהֹוָֽה׃
[‏לד] וַיַּ֗עַל בְּנָיָ֙הוּ֙ בֶּן־יְה֣וֹיָדָ֔ע וַיִּפְֿגַּע־בּ֖וֹ וַיְמִתֵֿ֑הוּ וַיִּקָּבֵֿ֥ר בְּבֵֿיתֿ֖וֹ בַּמִּדְֿבָּֽר׃
[‏לה] וַיִּתֵּ֨ן הַמֶּ֜לֶךְֿ אֶתֿ־בְּנָיָ֧הוּ בֶֿן־יְהֽוֹיָדָֿ֛ע תַּחְתָּ֖יו עַל־הַצָּבָֿ֑א וְאֶתֿ־צָדֿ֤וֹק הַכֹּהֵן֙ נָתַֿ֣ן הַמֶּ֔לֶךְֿ תַּ֖חַתֿ אֶבְֿיָתָֽֿר׃
[‏לו] וַיִּשְׁלַ֤ח הַמֶּ֙לֶךְ֙ וַיִּקְרָ֣א לְשִׁמְעִ֔י וַיֹּ֣אֿמֶר ל֗וֹ בְּֽנֵהֿ־לְךָֿ֥ בַ֙יִת֙ בִּיר֣וּשָׁלַ֔‍ִם וְיָֽשַׁבְֿתָּ֖ שָׁ֑ם וְלֹֽא־תֵֿצֵ֥א מִשָּׁ֖ם אָ֥נֶהֿ וָאָֽנָהֿ׃
[‏לז] וְהָיָ֣הֿ׀ בְּי֣וֹם צֵאֿתְֿךָ֗ וְעָֽבַֿרְתָּ֙ אֶתֿ־נַ֣חַל קִדְֿר֔וֹן יָדֹֿ֥עַ תֵּדַֿ֖ע כִּ֣י מ֣וֹתֿ תָּמ֑וּתֿ דָּמְךָֿ֖ יִֽהְיֶ֥הֿ בְֿרֹאֿשֶֽׁךָֿ׃
[‏לח] וַיֹּ֨אֿמֶר שִׁמְעִ֤י לַמֶּ֙לֶךְ֙ ט֣וֹבֿ הַדָּבָ֔ר כַּֽאֲשֶׁ֤ר דִּבֶּר֙ אֲדֹֿנִ֣י הַמֶּ֔לֶךְֿ כֵּ֖ן יַֽעֲשֶׂ֣הֿ עַבְֿדֶּ֑ךָֿ וַיֵּ֧שֶׁבֿ שִׁמְעִ֛י בִּירֽוּשָׁלַ֖‍ִם יָמִ֥ים רַבִּֽים׃ס
[‏לט] וַיְהִ֗י מִקֵּץ֙ שָׁלֹ֣שׁ שָׁנִ֔ים וַיִּבְֿרְח֤וּ שְׁנֵֽי־עֲבָֿדִֿים֙ לְשִׁמְעִ֔י אֶל־אָכִֿ֥ישׁ בֶּֽן־מַעֲכָֿ֖הֿ מֶ֣לֶךְֿ גַּ֑תֿ וַיַּגִּ֤ידֿוּ לְשִׁמְעִי֙ לֵאֿמֹ֔ר הִנֵּ֥הֿ עֲבָֿדֶֿ֖יךָֿ בְּגַֽֿ‌תֿ׃
[‏מ] וַיָּ֣קָם שִׁמְעִ֗י ‍ֽוַיַּחֲבֹֿשׁ֙ אֶתֿ־חֲמֹר֔וֹ וַיֵּ֤לֶךְֿ גַּתָֿה֙ אֶל־אָכִ֔ישׁ לְבַֿקֵּ֖שׁ אֶתֿ־עֲבָֿדָֿ֑יו וַיֵּ֣לֶךְֿ שִׁמְעִ֔י וַיָּבֵֿ֥א אֶתֿ־עֲבָֿדָֿ֖יו מִגַּֽתֿ׃ס
[‏מא] וַיֻּגַּ֖דֿ לִשְׁלֹמֹ֑הֿ כִּֽי־הָלַ֨ךְֿ שִׁמְעִ֧י מִירֽוּשָׁלַ֛‍ִם גַּ֖תֿ וַיָּשֹֽׁבֿ׃
[‏מב] וַיִּשְׁלַ֨ח הַמֶּ֜לֶךְֿ וַיִּקְרָ֣א לְשִׁמְעִ֗י וַיֹּ֨אֿמֶר אֵלָ֜יו הֲל֧וֹא הִשְׁבַּעְתִּ֣יךָֿ בַֽֿיהֹוָ֗ה וָֽאָעִ֤דֿ בְּךָ֙ לֵאֿמֹ֔ר בְּי֣וֹם צֵאֿתְֿךָ֗ וְהָֽלַכְֿתָּ֙ אָ֣נֶהֿ וָאָ֔נָהֿ יָדֹֿ֥עַ תֵּדַֿ֖ע כִּ֣י מ֣וֹתֿ תָּמ֑וּתֿ וַתֹּ֧אֿמֶר אֵלַ֛י ט֥וֹבֿ הַדָּבָֿ֖ר שָׁמָֽעְתִּי׃
[‏מג] וּמַדּ֕וּעַ לֹ֣א שָׁמַ֔רְתָּ אֵ֖תֿ שְׁבֻֿעַ֣תֿ יְהֹוָ֑ה וְאֶתֿ־הַמִּצְוָ֖הֿ אֲשֶׁר־צִוִּ֥יתִֿי עָלֶֽיךָֿ׃
[‏מד] וַיֹּ֨אֿמֶר הַמֶּ֜לֶךְֿ אֶל־שִׁמְעִ֗י אַתָּ֤הֿ יָדַ֙עְתָּ֙ אֵ֣תֿ כָּל־הָֽרָעָ֗הֿ אֲשֶׁ֤ר יָדַֿע֙ לְבָֿ֣בְֿךָ֔ אֲשֶׁ֥ר עָשִׂ֖יתָֿ לְדָֿוִ֣דֿ אָבִֿ֑י וְהֵשִׁ֧יבֿ יְהֹוָ֛ה אֶתֿ־רָֽעָתְֿךָֿ֖ בְּרֹאֿשֶֽׁךָֿ׃
[‏מה] וְהַמֶּ֥לֶךְֿ שְׁלֹמֹ֖הֿ בָּר֑וּךְֿ וְכִֿסֵּ֣א דָֿוִ֗דֿ יִֽהְיֶ֥הֿ נָכֿ֛וֹן לִפְֿנֵ֥י יְהֹוָ֖ה עַדֿ־עוֹלָֽם׃
[‏מו] וַיְצַ֣ו הַמֶּ֗לֶךְֿ אֶתֿ־בְּנָיָ֙הוּ֙ בֶּן־יְה֣וֹיָדָ֔ע וַיֵּצֵ֕א וַיִּפְֿגַּע־בּ֖וֹ וַיָּמֹ֑תֿ וְהַמַּמְלָכָֿ֥הֿ נָכֿ֖וֹנָהֿ בְּיַדֿ־שְׁלֹמֹֽהֿ׃ס

פרק ג
[‏א] וַיִּתְֿחַתֵּ֣ן שְׁלֹמֹ֔הֿ אֶתֿ־פַּרְעֹ֖הֿ מֶ֣לֶךְֿ מִצְרָ֑יִם וַיִּקַּ֣ח אֶתֿ־בַּתֿ־פַּרְעֹ֗הֿ וַיְבִֿיאֶ֙הָ֙ אֶל־עִ֣יר דָּוִ֔דֿ עַ֣דֿ כַּלֹּת֗וֹ לִבְֿנ֤וֹתֿ אֶתֿ־בֵּיתֿוֹ֙ וְאֶתֿ־בֵּ֣יתֿ יְהֹוָ֔ה וְאֶתֿ־חוֹמַ֥תֿ יְרֽוּשָׁלַ֖‍ִם סָבִֽֿיבֿ׃
[‏ב] רַ֣ק הָעָ֔ם מְזַבְּחִ֖ים בַּבָּמ֑וֹתֿ כִּ֠י לֹֽא־נִבְֿנָ֥הֿ בַ֙יִת֙ לְשֵׁ֣ם יְהֹוָ֔ה עַ֖דֿ הַיָּמִ֥ים הָהֵֽם׃פ
[‏ג] וַיֶּֽאֱהַ֤בֿ שְׁלֹמֹה֙ אֶתֿ־יְהֹוָ֔ה לָלֶ֕כֶֿתֿ בְּחֻקּ֖וֹתֿ דָּוִ֣דֿ אָבִֿ֑יו רַ֚ק בַּבָּמ֔וֹתֿ ה֥וּא מְזַבֵּ֖חַ וּמַקְטִֽיר׃
[‏ד] וַיֵּ֨לֶךְֿ הַמֶּ֤לֶךְֿ גִּבְֿעֹנָה֙ לִזְבֹּ֣חַ שָׁ֔ם כִּ֥י הִ֖יא הַבָּמָ֣הֿ הַגְּדֿוֹלָ֑הֿ אֶ֤לֶףֿ עֹלוֹת֙ יַֽעֲלֶ֣הֿ שְׁלֹמֹ֔הֿ עַ֖ל הַמִּזְבֵּ֥חַ הַהֽוּא׃ס
[‏ה] בְּגִֿבְֿע֗וֹן נִרְאָ֧הֿ יְהֹוָ֛ה אֶל־שְׁלֹמֹ֖הֿ בַּֽחֲל֣וֹם הַלָּ֑יְלָהֿ וַיֹּ֣אֿמֶר אֱלֹהִ֔ים שְׁאַ֖ל מָ֥הֿ אֶֽתֶּן־לָֽךְֿ׃
[‏ו] וַיֹּ֣אֿמֶר שְׁלֹמֹ֗הֿ אַתָּ֨הֿ עָשִׂ֜יתָֿ עִם־עַבְֿדְּךָ֨‌ דָֿוִ֣דֿ אָבִֿי֘ חֶ֣סֶדֿ גָּדֿוֹל֒ כַּֽאֲשֶׁר֩ הָלַ֨ךְֿ לְפָֿנֶ֜יךָֿ בֶּֽאֱמֶ֧תֿ וּבִֿצְדָֿקָ֛הֿ וּבְֿיִשְׁרַ֥תֿ לֵבָֿ֖בֿ עִמָּ֑ךְֿ וַתִּשְׁמָר־ל֗וֹ אֶתֿ־הַחֶ֤סֶדֿ הַגָּדֿוֹל֙ הַזֶּ֔הֿ וַתִּֽתֶּן־ל֥וֹ בֵֿ֛ן יֹשֵׁ֥בֿ עַל־כִּסְא֖וֹ כַּיּ֥וֹם הַזֶּֽהֿ׃
[‏ז] וְעַתָּה֙ יְהֹוָ֣ה אֱלֹהָ֔י אַתָּה֙ הִמְלַ֣כְֿתָּ אֶֽתֿ־עַבְֿדְּךָ֔ תַּ֖חַתֿ דָּוִ֣דֿ אָבִֿ֑י וְאָֽנֹכִֿי֙ נַ֣עַר קָטֹ֔ן לֹ֥א אֵדַֿ֖ע צֵ֥אֿתֿ וָבֹֽֿא׃
[‏ח] וְעַ֨בְֿדְּךָ֔ בְּתֿ֥וֹךְֿ עַמְּךָֿ֖ אֲשֶׁ֣ר בָּחָ֑רְתָּ עַם־רָ֕בֿ אֲשֶׁ֧ר לֹֽא־יִמָּנֶ֛הֿ וְלֹ֥א יִסָּפֵֿ֖ר מֵרֹֽבֿ׃
[‏ט] וְנָֽתַֿתָּ֙ לְעַבְֿדְּךָ֜ לֵ֤בֿ שֹׁמֵ֙עַ֙ לִשְׁפֹּ֣ט אֶֽתֿ־עַמְּךָ֔ לְהָבִֿ֖ין בֵּֽין־ט֣וֹבֿ לְרָ֑ע כִּ֣י מִ֤י יוּכַֿל֙ לִשְׁפֹּ֔ט אֶתֿ־עַמְּךָֿ֥ הַכָּבֵֿ֖דֿ הַזֶּֽהֿ׃
[‏י] וַיִּיטַ֥בֿ הַדָּבָֿ֖ר בְּעֵינֵ֣י אֲדֹֿנָ֑י כִּ֚י שָׁאַ֣ל שְׁלֹמֹ֔הֿ אֶתֿ־הַדָּבָֿ֖ר הַזֶּֽהֿ׃
[‏יא] וַיֹּ֨אֿמֶר אֱלֹהִ֜ים אֵלָ֗יו יַעַן֩ אֲשֶׁ֨ר שָׁאַ֜לְתָּ אֶתֿ־הַדָּבָֿ֣ר הַזֶּ֗הֿ וְלֹֽא־שָׁאַ֨לְתָּ לְּךָ֜ יָמִ֣ים רַבִּ֗ים וְלֹֽא־שָׁאַ֤לְתָּ לְּךָ֙ עֹ֔שֶׁר וְלֹ֥א שָׁאַ֖לְתָּ נֶ֣פֶֿשׁ אֹֽיְבֶֿ֑יךָֿ וְשָׁאַ֧לְתָּ לְּךָֿ֛ הָבִֿ֖ין לִשְׁמֹ֥עַ מִשְׁפָּֽט׃
[‏יב] הִנֵּ֥הֿ עָשִׂ֖יתִֿי כִּדְֿבָֿרֶ֑ךָֿ הִנֵּ֣הֿ׀ נָתַֿ֣תִּי לְךָ֗ לֵ֚בֿ חָכָֿ֣ם וְנָב֔וֹן אֲשֶׁ֤ר כָּמ֙וֹךָ֙ לֹֽא־הָיָ֣הֿ לְפָֿנֶ֔יךָֿ וְאַֽחֲרֶ֖יךָֿ לֹֽא־יָק֥וּם כָּמֽוֹךָֿ׃
[‏יג] וְגַ֨ם אֲשֶׁ֤ר לֹֽא־שָׁאַלְתָּ֙ נָתַֿ֣תִּי לָ֔ךְֿ גַּם־עֹ֖שֶׁר גַּם־כָּבֿ֑וֹדֿ אֲ֠שֶׁר לֹֽא־הָיָ֨הֿ כָֿמ֥וֹךָֿ אִ֛ישׁ בַּמְּלָכִֿ֖ים כָּל־יָמֶֽיךָֿ׃
[‏יד] וְאִ֣ם׀ תֵּלֵ֣ךְֿ בִּדְֿרָכַ֗י לִשְׁמֹ֤ר חֻקַּי֙ וּמִצְוֹתַ֔י כַּֽאֲשֶׁ֥ר הָלַ֖ךְֿ דָּוִ֣ידֿ אָבִֿ֑יךָֿ וְהַאַרַכְֿתִּ֖י אֶתֿ־יָמֶֽיךָֿ׃ס
[‏טו] וַיִּקַּ֥ץ שְׁלֹמֹ֖הֿ וְהִנֵּ֣הֿ חֲל֑וֹם וַיָּב֨וֹא יְרֽוּשָׁלַ֜‍ִם ‍ֽוַיַּעֲמֹ֣דֿ׀ לִפְֿנֵ֣י׀ אֲר֣וֹן בְּרִֽיתֿ־יְהֹוָ֗ה וַיַּ֤עַל עֹלוֹת֙ וַיַּ֣עַשׂ שְׁלָמִ֔ים וַיַּ֥עַשׂ מִשְׁתֶּ֖הֿ לְכָֿל־עֲבָֿדָֽֿיו׃ס
[‏טז] אָ֣ז תָּבֹ֗אֿנָהֿ שְׁתַּ֛יִם נָשִׁ֥ים זֹנ֖וֹתֿ אֶל־הַמֶּ֑לֶךְֿ וַתַּֽעֲמֹ֖דְֿנָהֿ לְפָֿנָֽיו׃
[‏יז] וַתֹּ֜אֿמֶר הָֽאִשָּׁ֤הֿ הָֽאַחַת֙ בִּ֣י אֲדֹֿנִ֔י אֲנִי֙ וְהָֽאִשָּׁ֣הֿ הַזֹּ֔אֿתֿ יֹֽשְׁבֹֿ֖תֿ בְּבַֿ֣יִתֿ אֶחָ֑דֿ וָֽאֵלֵ֥דֿ עִמָּ֖הּ בַּבָּֽיִתֿ׃
[‏יח] וַיְהִ֞י בַּיּ֤וֹם הַשְּׁלִישִׁי֙ לְלִדְֿתִּ֔י וַתֵּ֖לֶדֿ גַּם־הָֽאִשָּׁ֣הֿ הַזֹּ֑אֿתֿ וַֽאֲנַ֣חְנוּ יַחְדָּ֗ו אֵֽין־זָ֤ר אִתָּ֙נוּ֙ בַּבַּ֔יִתֿ זֽוּלָתִֿ֥י‌ שְׁתַּֽיִם־אֲנַ֖חְנוּ בַּבָּֽיִתֿ׃
[‏יט] וַיָּ֛מָתֿ בֶּן־הָֽאִשָּׁ֥הֿ הַזֹּ֖אֿתֿ לָ֑יְלָהֿ אֲשֶׁ֥ר שָֽׁכְֿבָֿ֖הֿ עָלָֽיו׃
[‏כ] וַתָּקָם֩ בְּת֨וֹךְֿ הַלַּ֜יְלָהֿ וַתִּקַּ֧ח אֶתֿ־בְּנִ֣י מֵֽאֶצְלִ֗י וַֽאֲמָֽתְֿךָ֙ יְשֵׁנָ֔הֿ וַתַּשְׁכִּיבֵֿ֖הוּ בְּחֵיקָ֑הּ וְאֶתֿ־בְּנָ֥הּ הַמֵּ֖תֿ הִשְׁכִּ֥יבָֿהֿ בְֿחֵיקִֽי׃
[‏כא] וָֽאָקֻ֥ם בַּבֹּ֛קֶר לְהֵינִ֥יק אֶתֿ־בְּנִ֖י וְהִנֵּהֿ־מֵ֑תֿ וָֽאֶתְֿבּוֹנֵ֤ן אֵלָיו֙ בַּבֹּ֔קֶר וְהִנֵּ֛הֿ לֹֽא־הָיָ֥הֿ בְֿנִ֖י אֲשֶׁ֥ר יָלָֽדְֿתִּי׃
[‏כב] וַתֹּאֿמֶר֩ הָֽאִשָּׁ֨הֿ הָֽאַחֶ֜רֶתֿ לֹ֣א כִ֗י בְּנִ֤י הַחַי֙ וּבְֿנֵ֣ךְֿ הַמֵּ֔תֿ וְזֹ֤אֿתֿ אֹמֶ֙רֶת֙ לֹ֣א כִ֔י בְּנֵ֥ךְֿ הַמֵּ֖תֿ וּבְֿנִ֣י הֶחָ֑י וַתְּדַֿבֵּ֖רְנָהֿ לִפְֿנֵ֥י הַמֶּֽלֶךְֿ׃
[‏כג] וַיֹּ֣אֿמֶר הַמֶּ֔לֶךְֿ זֹ֣אֿתֿ אֹמֶ֔רֶתֿ זֶהֿ־בְּנִ֥י הַחַ֖י וּבְֿנֵ֣ךְֿ הַמֵּ֑תֿ וְזֹ֤אֿתֿ אֹמֶ֙רֶת֙ לֹ֣א כִ֔י בְּנֵ֥ךְֿ הַמֵּ֖תֿ וּבְֿנִ֥י הֶחָֽי׃ס
[‏כד] וַיֹּ֥אֿמֶר הַמֶּ֖לֶךְֿ קְח֣וּ לִי־חָ֑רֶבֿ וַיָּבִֿ֥‌יאוּ הַחֶ֖רֶבֿ לִפְֿנֵ֥י הַמֶּֽלֶךְֿ׃
[‏כה] וַיֹּ֣אֿמֶר הַמֶּ֔לֶךְֿ גִּזְר֛וּ אֶתֿ־הַיֶּ֥לֶדֿ הַחַ֖י לִשְׁנָ֑יִם וּתְֿנ֤וּ אֶֽתֿ־הַחֲצִי֙ לְאַחַ֔תֿ וְאֶתֿ־הַֽחֲצִ֖י לְאֶחָֽתֿ׃
[‏כו] וַתֹּ֣אֿמֶר הָֽאִשָּׁה֩ אֲשֶׁר־בְּנָ֨הּ הַחַ֜י אֶל־הַמֶּ֗לֶךְֿ כִּֽי־נִכְֿמְר֣וּ רַֽחֲמֶיהָ֘ עַל־בְּנָהּ֒ וַתֹּ֣אֿמֶר׀ בִּ֣י אֲדֹֿנִ֗י תְּנוּ־לָהּ֙ אֶתֿ־הַיָּל֣וּדֿ הַחַ֔י וְהָמֵ֖תֿ אַל־תְּמִיתֻֿ֑הוּ וְזֹ֣אֿתֿ אֹמֶ֗רֶתֿ גַּם־לִ֥י גַֿם־לָ֛ךְֿ לֹ֥א יִֽהְיֶ֖הֿ גְּזֹֽרוּ׃
[‏כז] וַיַּ֨עַן הַמֶּ֜לֶךְֿ וַיֹּ֗אֿמֶר תְּנוּ־לָהּ֙ אֶתֿ־הַיָּל֣וּדֿ הַחַ֔י וְהָמֵ֖תֿ לֹ֣א תְֿמִיתֻֿ֑הוּ הִ֖יא אִמּֽוֹ׃
[‏כח] וַיִּשְׁמְע֣וּ כָֿל־יִשְׂרָאֵ֗ל אֶתֿ־הַמִּשְׁפָּט֙ אֲשֶׁ֣ר שָׁפַֿ֣ט הַמֶּ֔לֶךְֿ וַיִּֽרְא֖וּ מִפְּנֵ֣י הַמֶּ֑לֶךְֿ כִּ֣י רָא֔וּ כִּֽי־חָכְֿמַ֧תֿ אֱלֹהִ֛ים בְּקִרְבּ֖וֹ לַֽעֲשׂ֥וֹתֿ מִשְׁפָּֽט׃

פרק ד
[‏א] ‍ֽוַיְהִי֙ הַמֶּ֣לֶךְֿ שְׁלֹמֹ֔הֿ מֶ֖לֶךְֿ עַל־כָּל־יִשְׂרָאֵֽל׃ס
[‏ב] וְאֵ֥לֶּהֿ הַשָּׂרִ֖ים אֲשֶׁר־ל֑וֹ עֲזַרְיָ֥הוּ בֶֿן־צָדֿ֖וֹק הַכֹּהֵֽן׃
[‏ג] אֱלִיחֹ֧רֶףֿ וַֽאֲחִיָּ֛הֿ בְּנֵ֥י שִׁישָׁ֖א סֹֽפְֿרִ֑ים יְהֽוֹשָׁפָֿ֥ט בֶּן־אֲחִיל֖וּדֿ הַמַּזְכִּֽיר׃ס
[‏ד] וּבְֿנָיָ֥הוּ בֶֿן־יְהֽוֹיָדָֿ֖ע עַל־הַצָּבָֿ֑א וְצָדֿ֥וֹק וְאֶבְֿיָתָֿ֖ר כֹּֽהֲנִֽים׃
[‏ה] וַֽעֲזַרְיָ֥הוּ בֶֿן־נָתָֿ֖ן עַל־הַנִּצָּבִֿ֑ים וְזָבֿ֧‌וּדֿ בֶּן־נָתָֿ֛ן כֹּהֵ֖ן רֵעֶ֥הֿ הַמֶּֽלֶךְֿ׃
[‏ו] וַֽאֲחִישָׁ֖ר עַל־הַבָּ֑יִתֿ וַֽאֲדֹֽֿנִירָ֥ם בֶּן־עַבְֿדָּ֖א עַל־הַמַּֽס׃ס
[‏ז] וְלִשְׁלֹמֹ֞הֿ שְׁנֵֽים־עָשָׂ֤ר נִצָּבִֿים֙ עַל־כָּל־יִשְׂרָאֵ֔ל וְכִֿלְכְּל֥וּ אֶתֿ־הַמֶּ֖לֶךְֿ וְאֶתֿ־בֵּיתֿ֑וֹ חֹ֧דֶֿשׁ בַּשָּׁנָ֛הֿ יִֽהְיֶ֥הֿ עַל־אֶחָ֖דֿ לְכַֿלְכֵּֽל׃ס
[‏ח] וְאֵ֣לֶּהֿ שְׁמוֹתָ֔ם בֶּן־ח֖וּר בְּהַ֥ר אֶפְֿרָֽיִם׃ס
[‏ט] בֶּן־דֶּ֛קֶר בְּמָקַ֥ץ וּבְֿשַֽׁעַלְבִֿ֖ים וּבֵֿ֣יתֿ שָׁ֑מֶשׁ וְאֵיל֖וֹן בֵּ֥יתֿ חָנָֽן׃ס
[‏י] בֶּן־חֶ֖סֶדֿ בָּֽאֲרֻבּ֑וֹתֿ ל֥וֹ שֹׂכֹֿ֖הֿ‌ וְכָֿל־אֶ֥רֶץ חֵֽפֶֿר׃ס
[‏יא] בֶּן־אֲבִֽֿינָדָֿ֖בֿ כָּל־נָ֣פַֿתֿ דֹּ֑אֿ‌ר טָפַֿת֙ בַּתֿ־שְׁלֹמֹ֔הֿ הָ֥יְתָֿהֿ לּ֖וֹ לְאִשָּֽׁהֿ׃ס
[‏יב] בַּֽעֲנָא֙ בֶּן־אֲחִיל֔וּדֿ תַּעְנַ֖ךְֿ וּמְגִֿדּ֑וֹ וְכָֿל־בֵּ֣יתֿ שְׁאָ֡ן אֲשֶׁר֩ אֵ֨צֶל צָרְתַ֜נָהֿ מִתַּ֣חַתֿ לְיִזְרְעֶ֗אֿל מִבֵּ֤יתֿ שְׁאָן֙ עַ֚דֿ אָבֵֿ֣ל מְחוֹלָ֔הֿ עַ֖דֿ מֵעֵ֥בֶֿר לְיָקְמֳעָֽם׃ס
[‏יג] בֶּן־גֶּ֖בֶֿר בְּרָמֹ֣תֿ גִּלְעָ֑דֿ ל֡וֹ חַוֹּת֩ יָאִ֨יר בֶּן־מְנַשֶּׁ֜הֿ אֲשֶׁ֣ר בַּגִּלְעָ֗דֿ ל֚וֹ חֶ֤בֶֿל אַרְגֹּב֙ אֲשֶׁ֣ר בַּבָּשָׁ֔ן שִׁשִּׁים֙ עָרִ֣ים גְּדֹֿל֔וֹתֿ חוֹמָ֖הֿ וּבְֿרִ֥יחַ נְחֹֽשֶׁתֿ׃ס
[‏יד] אֲחִֽינָדָֿ֥בֿ בֶּן־עִדֹּ֖א מַֽחֲנָֽיְמָהֿ׃ס
[‏טו] אֲחִימַ֖עַץ בְּנַפְֿתָּלִ֑י גַּם־ה֗וּא לָקַ֛ח אֶתֿ־בָּֽשְׂמַ֥תֿ בַּתֿ־שְׁלֹמֹ֖הֿ לְאִשָּֽׁהֿ׃ס
[‏טז] בַּֽעֲנָא֙ בֶּן־חוּשָׁ֔י בְּאָשֵׁ֖ר וּבְֿעָלֽוֹתֿ׃ס
[‏יז] יְהֽוֹשָׁפָֿ֥ט בֶּן־פָּר֖וּחַ בְּיִשָּׂשכָֽֿר׃ס
[‏יח] שִׁמְעִ֥י בֶֿן־אֵלָ֖א בְּבִֿנְיָמִֽן׃ס
[‏יט] גֶּ֥בֶֿר בֶּן־אֻרִ֖י בְּאֶ֣רֶץ גִּלְעָ֑דֿ אֶ֜רֶץ סִיח֣וֹן׀ מֶ֣לֶךְֿ הָֽאֱמֹרִ֗י וְעֹג֙ מֶ֣לֶךְֿ הַבָּשָׁ֔ן וּנְצִ֥יבֿ אֶחָ֖דֿ אֲשֶׁ֥ר בָּאָֽרֶץ׃
[‏כ] יְהוּדָֿ֤הֿ וְיִשְׂרָאֵל֙ רַבִּ֔ים כַּח֥וֹל‌ אֲשֶׁר־עַל־הַיָּ֖ם לָרֹ֑בֿ אֹֽכְֿלִ֥ים וְשֹׁתִֿ֖ים וּשְׂמֵחִֽים׃

פרק ה
[‏א] וּשְׁלֹמֹ֗הֿ הָיָ֤הֿ מוֹשֵׁל֙ בְּכָֿל־הַמַּמְלָכ֔וֹתֿ מִן־הַנָּהָר֙ אֶ֣רֶץ פְּלִשְׁתִּ֔ים וְעַ֖דֿ גְּבֿ֣וּל מִצְרָ֑יִם מַגִּשִׁ֥ים מִנְחָ֛הֿ וְעֹֽבְֿדִֿ֥ים אֶתֿ־שְׁלֹמֹ֖הֿ כָּל־יְמֵ֥י חַיָּֽיו׃ס
[‏ב] וַיְהִ֥י לֶֽחֶם־שְׁלֹמֹ֖הֿ לְי֣וֹם אֶחָ֑דֿ שְׁלֹשִׁ֥ים כֹּר֙ סֹ֔לֶתֿ וְשִׁשִּׁ֥ים כֹּ֖ר קָֽמַח׃
[‏ג] עֲשָׂרָ֨הֿ בָֿקָ֜ר בְּרִאִ֗ים וְעֶשְׂרִ֥ים בָּקָ֛ר רְעִ֖י וּמֵ֣אָהֿ צֹ֑אֿן לְ֠בַֿדֿ מֵֽאַיָּ֤ל וּצְבִֿי֙ וְיַחְמ֔וּר וּבַֿרְבֻּרִ֖ים אֲבֿוּסִֽים׃
[‏ד] כִּי־ה֞וּא רֹדֶֿ֣הֿ׀ בְּכָֿל־עֵ֣בֶֿר הַנָּהָ֗ר מִתִּפְֿסַח֙ וְעַדֿ־עַזָּ֔הֿ בְּכָֿל־מַלְכֵֿ֖י עֵ֣בֶֿר הַנָּהָ֑ר וְשָׁל֗וֹם הָ֥יָהֿ ל֛וֹ מִכָּל־עֲבָֿרָ֖יו מִסָּבִֽֿיבֿ׃
[‏ה] וַיֵּשֶׁב֩ יְהוּדָ֨הֿ וְיִשְׂרָאֵ֜ל לָבֶ֗טַח אִ֣ישׁ תַּ֤חַתֿ גַּפְֿנוֹ֙ וְתַֿ֣חַתֿ תְּאֵֽנָת֔וֹ מִדָּ֖ן וְעַדֿ־בְּאֵ֣ר שָׁ֑בַֿע כֹּ֖ל יְמֵ֥י שְׁלֹמֹֽהֿ׃ס
[‏ו] וַיְהִ֣י לִשְׁלֹמֹ֗הֿ אַרְבָּעִ֥ים אֶ֛לֶףֿ אֻרְוֹ֥תֿ סוּסִ֖ים לְמֶרְכָּבֿ֑וֹ וּשְׁנֵֽים־עָשָׂ֥ר אֶ֖לֶףֿ פָּֽרָשִֽׁים׃
[‏ז] וְכִֿלְכְּלוּ֩ הַנִּצָּבִ֨ים הָאֵ֜לֶּהֿ אֶתֿ־הַמֶּ֣לֶךְֿ שְׁלֹמֹ֗הֿ וְאֵ֧תֿ כָּל־הַקָּרֵ֛בֿ אֶל־שֻׁלְחַ֥ן הַמֶּֽלֶךְֿ־שְׁלֹמֹ֖הֿ אִ֣ישׁ חָדְֿשׁ֑וֹ לֹ֥א יְעַדְּר֖וּ דָּבָֽֿר׃
[‏ח] וְהַשְּׂעֹרִ֣ים וְהַתֶּ֔בֶֿן לַסּוּסִ֖ים וְלָרָ֑כֶֿשׁ יָבִ֗אוּ אֶל־הַמָּקוֹם֙ אֲשֶׁ֣ר‌ יִֽהְיֶהֿ־שָּׁ֔ם אִ֖ישׁ כְּמִשְׁפָּטֽוֹ׃ס
[‏ט] וַיִּתֵּן֩ אֱלֹהִ֨ים חָכְֿמָ֧הֿ לִשְׁלֹמֹ֛הֿ וּתְֿבֿוּנָ֖הֿ הַרְבֵּ֣הֿ‌ מְאֹ֑דֿ וְרֹ֣חַבֿ לֵ֔בֿ כַּח֕וֹל אֲשֶׁ֖ר עַל־שְׂפַֿ֥תֿ הַיָּֽם׃
[‏י] וַתֵּ֙רֶב֙ חָכְֿמַ֣תֿ שְׁלֹמֹ֔הֿ מֵֽחָכְֿמַ֖תֿ כָּל־בְּנֵי־קֶ֑דֶֿם וּמִכֹּ֖ל חָכְֿמַ֥תֿ מִצְרָֽיִם׃
[‏יא] וַיֶּחְכַּם֘ מִכָּל־הָֽאָדָֿם֒ מֵֽאֵיתָֿ֣ן הָֽאֶזְרָחִ֗י וְהֵימָ֧ן וְכַֿלְכֹּ֛ל וְדַֿרְדַּ֖ע בְּנֵ֣י מָח֑וֹל וַֽיְהִי־שְׁמ֥וֹ בְֿכָֿל־הַגּוֹיִ֖ם סָבִֽֿיבֿ׃
[‏יב] וַיְדַֿבֵּ֕ר שְׁלֹ֥שֶׁתֿ אֲלָפִֿ֖ים מָשָׁ֑ל וַיְהִ֥י שִׁיר֖וֹ חֲמִשָּׁ֥הֿ וָאָֽלֶףֿ׃
[‏יג] וַיְדַֿבֵּר֘ עַל־הָֽעֵצִים֒ מִן־הָאֶ֙רֶז֙ אֲשֶׁ֣ר בַּלְּבָֿנ֔וֹן וְעַד֙ הָֽאֵז֔וֹבֿ אֲשֶׁ֥ר יֹצֵ֖א בַּקִּ֑יר וַיְדַֿבֵּר֙ עַל־הַבְּהֵמָ֣הֿ וְעַל־הָע֔וֹףֿ וְעַל־הָרֶ֖מֶשׂ וְעַל־הַדָּגִֽֿים׃
[‏יד] וַיָּבֹ֙אוּ֙ מִכָּל־הָ֣עַמִּ֔ים לִשְׁמֹ֕עַ אֵ֖תֿ חָכְֿמַ֣תֿ שְׁלֹמֹ֑הֿ מֵאֵת֙ כָּל־מַלְכֵֿ֣י הָאָ֔רֶץ אֲשֶׁ֥ר שָֽׁמְע֖וּ אֶתֿ־חָכְֿמָתֽֿוֹ׃ס
[‏טו] וַ֠יִּשְׁלַח חִירָ֨ם מֶֽלֶךְֿ־צ֤וֹר אֶתֿ־עֲבָֿדָֿיו֙ אֶל־שְׁלֹמֹ֔הֿ כִּ֣י שָׁמַ֔ע כִּ֥י אֹתֿ֛וֹ מָֽשְׁח֥וּ לְמֶ֖לֶךְֿ תַּ֣חַתֿ אָבִֿ֑יהוּ כִּ֣י אֹהֵ֗בֿ הָיָ֥הֿ חִירָ֛ם לְדָֿוִ֖דֿ כָּל־הַיָּמִֽים׃ס
[‏טז] וַיִּשְׁלַ֣ח שְׁלֹמֹ֔הֿ אֶל־חִירָ֖ם לֵאֿמֹֽר׃
[‏יז] אַתָּ֨הֿ יָדַ֜עְתָּ אֶתֿ־דָּוִ֣דֿ אָבִ֗י כִּ֣י לֹ֤א יָכֹֿל֙ לִבְֿנ֣וֹתֿ בַּ֗יִתֿ לְשֵׁם֙ יְהֹוָ֣ה אֱלֹהָ֔יו מִפְּנֵ֥י הַמִּלְחָמָ֖הֿ אֲשֶׁ֣ר סְבָֿבֻֿ֑הוּ עַ֤דֿ תֵּתֿ־יְהֹוָה֙ אֹתָ֔ם תַּ֖חַתֿ כַּפּ֥וֹתֿ רגלֽו׃
[‏יח] וְעַתָּ֕הֿ הֵנִ֨יחַ יְהֹוָ֧ה אֱלֹהַ֛י לִ֖י מִסָּבִֿ֑יבֿ אֵ֣ין שָׂטָ֔ן וְאֵ֖ין פֶּ֥גַֿע רָֽע׃
[‏יט] וְהִנְנִ֣י אֹמֵ֔ר לִבְֿנ֣וֹתֿ בַּ֔יִתֿ לְשֵׁ֖ם יְהֹוָ֣ה אֱלֹהָ֑י כַּֽאֲשֶׁ֣ר׀ דִּבֶּ֣ר יְהֹוָ֗ה אֶל־דָּוִ֤דֿ אָבִֿי֙ לֵאֿמֹ֔ר בִּנְךָ֗ אֲשֶׁ֨ר אֶתֵּ֤ן תַּחְתֶּ֙יךָ֙ עַל־כִּסְאֶ֔ךָֿ הֽוּא־יִבְֿנֶ֥הֿ הַבַּ֖יִתֿ לִשְׁמִֽי׃
[‏כ] וְעַתָּ֡הֿ צַוֵּה֩ וְיִכְֿרְתֿוּ־לִ֨י אֲרָזִ֜ים מִן־הַלְּבָֿנ֗וֹן וַֽעֲבָֿדַֿי֙ יִֽהְי֣וּ עִם־עֲבָֿדֶ֔יךָֿ וּשְׂכַֿ֤ר עֲבָֿדֶ֙יךָ֙ אֶתֵּ֣ן לְךָ֔ כְּכֹֿ֖ל אֲשֶׁ֣ר תֹּאֿמֵ֑ר כִּ֣י׀ אַתָּ֣הֿ יָדַ֗עְתָּ כִּ֣י אֵ֥ין בָּ֛נוּ אִ֛ישׁ יֹדֵֿ֥עַ לִכְֿרָתֿ־עֵצִ֖ים כַּצִּדֹֿנִֽים׃ס
[‏כא] וַיְהִ֞י כִּשְׁמֹ֧עַ חִירָ֛ם אֶתֿ־דִּבְֿרֵ֥י שְׁלֹמֹ֖הֿ וַיִּשְׂמַ֣ח מְאֹ֑דֿ וַיֹּ֗אֿמֶר בָּר֤וּךְֿ יְהֹוָה֙ הַיּ֔וֹם אֲשֶׁ֨ר נָתַֿ֤ן לְדָֿוִד֙ בֵּ֣ן חָכָ֔ם עַל־הָעָ֥ם הָרָ֖בֿ הַזֶּֽהֿ׃
[‏כב] וַיִּשְׁלַ֤ח חִירָם֙ אֶל־שְׁלֹמֹ֣הֿ לֵאֿמֹ֔ר שָׁמַ֕עְתִּי אֵ֥תֿ אֲשֶׁר־שָׁלַ֖חְתָּ אֵלָ֑י אֲנִ֤י אֶֽעֱשֶׂה֙ אֶתֿ־כָּל־חֶפְֿצְךָ֔ בַּֽעֲצֵ֥י אֲרָזִ֖ים וּבַֽֿעֲצֵ֥י בְֿרוֹשִֽׁים׃
[‏כג] עֲ֠בָֿדַֿי יֹרִ֨דֿוּ מִן־הַלְּבָֿנ֜וֹן יָ֗מָּהֿ וַֽ֠אֲנִי אֲשִׂימֵ֨ם דֹּֽבְֿר֤וֹתֿ בַּיָּם֙ עַֽדֿ־הַמָּק֞וֹם אֲשֶׁר־תִּשְׁלַ֥ח אֵלַ֛י וְנִפַּצְתִּ֥ים שָׁ֖ם וְאַתָּ֣הֿ תִֿשָּׂ֑א וְאַתָּה֙ תַּֽעֲשֶׂ֣הֿ אֶתֿ־חֶפְֿצִ֔י לָתֵֿ֖תֿ לֶ֥חֶם בֵּיתִֽֿי׃
[‏כד] וַיְהִ֨י חִיר֜וֹם נֹתֵֿ֣ן לִשְׁלֹמֹ֗הֿ עֲצֵ֧י אֲרָזִ֛ים וַֽעֲצֵ֥י בְֿרוֹשִׁ֖ים כָּל־חֶפְֿצֽוֹ׃
[‏כה] וּשְׁלֹמֹה֩ נָתַ֨ן לְחִירָ֜ם עֶשְׂרִים֩ אֶ֨לֶףֿ כֹּ֤ר חִטִּים֙ מַכֹּ֣לֶתֿ לְבֵֿית֔וֹ וְעֶשְׂרִ֥ים כֹּ֖ר שֶׁ֣מֶן כָּתִֿ֑יתֿ כֹּֽהֿ־יִתֵּ֧ן שְׁלֹמֹ֛הֿ לְחִירָ֖ם שָׁנָ֥הֿ בְֿשָׁנָֽהֿ׃ס
[‏כו] וַֽיהֹוָ֗ה נָתַֿ֤ן חָכְֿמָה֙ לִשְׁלֹמֹ֔הֿ כַּֽאֲשֶׁ֖ר דִּבֶּר־ל֑וֹ וַיְהִ֣י שָׁלֹ֗ם בֵּ֤ין חִירָם֙ וּבֵֿ֣ין שְׁלֹמֹ֔הֿ וַיִּכְֿרְתֿ֥וּ בְֿרִ֖יתֿ שְׁנֵיהֶֽם׃
[‏כז] וַיַּ֨עַל הַמֶּ֧לֶךְֿ שְׁלֹמֹ֛הֿ מַ֖ס מִכָּל־יִשְׂרָאֵ֑ל וַיְהִ֣י הַמַּ֔ס שְׁלֹשִׁ֥ים אֶ֖לֶףֿ אִֽישׁ׃
[‏כח] וַיִּשְׁלָחֵ֣ם לְבָֿנ֗וֹנָהֿ עֲשֶׂ֨רֶתֿ אֲלָפִֿ֤ים בַּחֹ֙דֶֿשׁ֙ חֲלִיפ֔וֹתֿ חֹ֚דֶֿשׁ יִֽהְי֣וּ בַֿלְּבָֿנ֔וֹן שְׁנַ֥יִם חֳדָֿשִׁ֖ים בְּבֵֿיתֿ֑וֹ וַֽאֲדֹֽֿנִירָ֖ם עַל־הַמַּֽס׃ס
[‏כט] וַיְהִ֧י לִשְׁלֹמֹ֛הֿ שִׁבְֿעִ֥ים אֶ֖לֶףֿ נֹשֵׂ֣א סַבָּ֑ל וּשְׁמֹנִ֥ים אֶ֖לֶףֿ חֹצֵ֥בֿ בָּהָֽר׃
[‏ל] לְ֠בַֿדֿ מִשָּׂרֵ֨י הַנִּצָּבִֿ֤ים לִשְׁלֹמֹה֙ אֲשֶׁ֣ר עַל־הַמְּלָאֿכָ֔הֿ שְׁלֹ֥שֶׁתֿ אֲלָפִֿ֖ים וּשְׁלֹ֣שׁ מֵא֑וֹתֿ הָרֹדִֿ֣ים בָּעָ֔ם הָֽעֹשִׂ֖ים בַּמְּלָאֿכָֽֿהֿ׃
[‏לא] וַיְצַ֣ו הַמֶּ֡לֶךְֿ וַיַּסִּעוּ֩ אֲבָֿנִ֨ים גְּדֹֿל֜וֹתֿ אֲבָֿנִ֧ים יְקָר֛וֹתֿ לְיַסֵּ֥דֿ הַבָּ֖יִתֿ אַבְֿנֵ֥י גָֿזִֽיתֿ׃
[‏לב] וַֽיִּפְֿסְל֞וּ בֹּנֵ֧י שְׁלֹמֹ֛הֿ וּבֹֿנֵ֥י חִיר֖וֹם וְהַגִּבְֿלִ֑ים וַיָּכִֿ֛ינוּ הָֽעֵצִ֥ים וְהָֽאֲבָֿנִ֖ים לִבְֿנ֥וֹתֿ הַבָּֽיִתֿ׃פ

פרק ו
[‏א] וַיְהִ֣י בִֿשְׁמוֹנִ֣ים שָׁנָ֣הֿ וְאַרְבַּ֣ע מֵא֣וֹתֿ שָׁנָ֡הֿ לְצֵ֣אֿתֿ בְּנֵֽי־יִשְׂרָאֵ֣ל מֵאֶֽרֶץ־מִצְרַיִם֩ בַּשָּׁנָ֨הֿ הָֽרְבִֿיעִ֜יתֿ בְּחֹ֣דֶֿשׁ זִ֗ו ה֚וּא הַחֹ֣דֶֿשׁ הַשֵּׁנִ֔י לִמְלֹ֥ךְֿ שְׁלֹמֹ֖הֿ עַל־יִשְׂרָאֵ֑ל וַיִּ֥בֶֿן הַבַּ֖יִתֿ לַֽיהֹוָֽה׃
[‏ב] וְהַבַּ֗יִתֿ אֲשֶׁ֨ר בָּנָ֜הֿ הַמֶּ֤לֶךְֿ שְׁלֹמֹה֙ לַֽיהֹוָ֔ה שִׁשִּֽׁים־אַמָּ֥הֿ אָרְכּ֖וֹ וְעֶשְׂרִ֤ים רָחְבּ֑וֹ וּשְׁלֹשִׁ֥ים אַמָּ֖הֿ קוֹמָתֽֿוֹ׃
[‏ג] וְהָֽאוּלָ֗ם עַל־פְּנֵי֙ הֵיכַֿ֣ל הַבַּ֔יִתֿ עֶשְׂרִ֣ים אַמָּה֙ אָרְכּ֔וֹ עַל־פְּנֵ֖י רֹ֣חַבֿ הַבָּ֑יִתֿ עֶ֧שֶׂר בָּֽאַמָּ֛הֿ רָחְבּ֖וֹ עַל־פְּנֵ֥י הַבָּֽיִתֿ׃ס
[‏ד] וַיַּ֣עַשׂ לַבָּ֔יִתֿ חַלּוֹנֵ֖י שְׁקֻפִֿ֥ים אֲטֻמִֽים׃
[‏ה] וַיִּבֶֿן֩ עַל־קִ֨יר הַבַּ֤יִתֿ יצ֙וע֙ סָבִ֔יבֿ אֶתֿ־קִיר֤וֹתֿ הַבַּ֙יִת֙ סָבִ֔יבֿ לַֽהֵיכָֿ֖ל וְלַדְּבִֿ֑יר וַיַּ֥עַשׂ צְלָע֖וֹתֿ סָבִֽֿיבֿ׃
[‏ו] היצ֨וע הַתַּחְתֹּנָ֜הֿ חָמֵ֧שׁ בָּֽאַמָּ֣הֿ רָחְבָּ֗הּ וְהַתִּֽיכֹֿנָה֙ שֵׁ֤שׁ בָּֽאַמָּה֙ רָחְבָּ֔הּ וְהַ֨שְּׁלִישִׁ֔יתֿ שֶׁ֥בַֿע בָּֽאַמָּ֖הֿ רָחְבָּ֑הּ כִּ֡י מִגְֿרָעוֹת֩ נָתַ֨ן לַבַּ֤יִתֿ סָבִֿיב֙ ח֔וּצָהֿ לְבִֿלְתִּ֖י אֲחֹ֥ז בְּקִֽירוֹתֿ־הַבָּֽיִתֿ׃
[‏ז] וְהַבַּ֙יִת֙ בְּהִבָּ֣נֹת֔וֹ אֶֽבֶֿן־שְׁלֵמָ֥הֿ מַסָּ֖ע נִבְֿנָ֑הֿ וּמַקָּבֿ֤וֹתֿ וְהַגַּרְזֶן֙ כָּל־כְּלִ֣י בַֿרְזֶ֔ל לֹֽא־נִשְׁמַ֥ע בַּבַּ֖יִתֿ בְּהִבָּנֹתֽֿוֹ׃
[‏ח] פֶּ֗תַֿח הַצֵּלָע֙ הַתִּ֣יכֹֿנָ֔הֿ אֶל־כֶּ֥תֶֿףֿ הַבַּ֖יִתֿ הַיְמָנִ֑יתֿ וּבְֿלוּלִּ֗ים יַֽעֲלוּ֙ עַל־הַתִּ֣יכֹֿנָ֔הֿ וּמִן־הַתִּֽיכֹֿנָ֖הֿ אֶל־הַשְּׁלִשִֽׁים׃
[‏ט] וַיִּ֥בֶֿן אֶתֿ־הַבַּ֖יִתֿ וַיְכַֿלֵּ֑הוּ וַיִּסְפֹּ֤ן אֶתֿ־הַבַּ֙יִת֙ גֵּבִ֔ים וּשְׂדֵֿרֹ֖תֿ בָּֽאֲרָזִֽים׃
[‏י] וַיִּ֤בֶֿן אֶתֿ־היצ֙וע֙ עַל־כָּל־הַבַּ֔יִתֿ חָמֵ֥שׁ אַמּ֖וֹתֿ קֽוֹמָתֿ֑וֹ וַיֶּֽאֱחֹ֥ז אֶתֿ־הַבַּ֖יִתֿ בַּֽעֲצֵ֥י אֲרָזִֽים׃ס
[‏יא] וַֽיְהִי֙ דְּבַֿר־יְהֹוָ֔ה אֶל־שְׁלֹמֹ֖הֿ לֵאֿמֹֽר׃
[‏יב] הַבַּ֨יִתֿ הַזֶּ֜הֿ אֲשֶׁר־אַתָּ֣הֿ בֹֿנֶ֗הֿ אִם־תֵּלֵ֤ךְֿ בְּחֻקֹּתַֿי֙ וְאֶתֿ־מִשְׁפָּטַ֣י תַּֽעֲשֶׂ֔הֿ וְשָֽׁמַרְתָּ֥ אֶתֿ־כָּל־מִצְוֹתַֿ֖י לָלֶ֣כֶֿתֿ בָּהֶ֑ם וַֽהֲקִֽמֹתִֿ֤י אֶתֿ־דְּבָֿרִי֙ אִתָּ֔ךְֿ אֲשֶׁ֥ר דִּבַּ֖רְתִּי אֶל־דָּוִ֥דֿ אָבִֽֿיךָֿ׃
[‏יג] וְשָׁ֣כַֿנְתִּ֔י בְּתֿ֖וֹךְֿ בְּנֵ֣י יִשְׂרָאֵ֑ל וְלֹ֥א אֶֽעֱזֹ֖בֿ אֶתֿ־עַמִּ֥י יִשְׂרָאֵֽל׃ס
[‏יד] וַיִּ֧בֶֿן שְׁלֹמֹ֛הֿ אֶתֿ־הַבַּ֖יִתֿ וַיְכַֿלֵּֽהוּ׃
[‏טו] וַיִּבֶֿן֩ אֶתֿ־קִיר֨וֹתֿ הַבַּ֤יִתֿ מִבַּיְתָֿה֙ בְּצַלְע֣וֹתֿ אֲרָזִ֔ים מִקַּרְקַ֤ע הַבַּ֙יִת֙ עַדֿ־קִיר֣וֹתֿ הַסִּפֻּ֔ן צִפָּ֥הֿ עֵ֖ץ מִבָּ֑יִתֿ וַיְצַ֛ףֿ אֶתֿ־קַרְקַ֥ע הַבַּ֖יִתֿ בְּצַלְע֥וֹתֿ בְּרוֹשִֽׁים׃
[‏טז] וַיִּבֶֿן֩ אֶתֿ־עֶשְׂרִ֨ים אַמָּ֜הֿ מירכות֤י הַבַּ֙יִת֙ בְּצַלְע֣וֹתֿ אֲרָזִ֔ים מִן־הַקַּרְקַ֖ע עַדֿ־הַקִּיר֑וֹתֿ וַיִּ֤בֶֿן לוֹ֙ מִבַּ֣יִתֿ לִדְֿבִ֔יר לְקֹ֖דֶֿשׁ הַקֳּדָֿשִֽׁים׃
[‏יז] וְאַרְבָּעִ֥ים בָּֽאַמָּ֖הֿ הָיָ֣הֿ הַבָּ֑יִתֿ ה֖וּא הַֽהֵיכָֿ֥ל לִפְֿנָֽי׃
[‏יח] וְאֶ֤רֶז אֶל־הַבַּ֙יִת֙ פְּנִ֔ימָהֿ מִקְלַ֣עַתֿ פְּקָעִ֔ים וּפְֿטוּרֵ֖י צִצִּ֑ים הַכֹּ֣ל אֶ֔רֶז אֵ֥ין אֶ֖בֶֿן נִרְאָֽהֿ׃
[‏יט] וּדְֿבִֿ֧יר בְּתֽֿוֹךְֿ־הַבַּ֛יִתֿ מִפְּנִ֖ימָהֿ הֵכִֿ֑ין לְתִֿתֵּ֣ן שָׁ֔ם אֶתֿ־אֲר֖וֹן בְּרִ֥יתֿ יְהֹוָֽה׃
[‏כ] וְלִפְֿנֵ֣י הַדְּבִ֡יר עֶשְׂרִים֩ אַמָּ֨הֿ אֹ֜רֶךְֿ וְעֶשְׂרִ֧ים אַמָּ֣הֿ רֹ֗חַבֿ וְעֶשְׂרִ֤ים אַמָּה֙ קֽוֹמָת֔וֹ וַיְצַפֵּ֖הוּ זָהָ֣בֿ סָגֿ֑וּר וַיְצַ֥ףֿ מִזְבֵּ֖חַ אָֽרֶז׃
[‏כא] וַיְצַ֨ףֿ שְׁלֹמֹ֧הֿ אֶתֿ־הַבַּ֛יִתֿ מִפְּנִ֖ימָהֿ זָהָ֣בֿ סָגֿ֑וּר וַיְעַבֵּ֞ר בְּרַתִּיקוֹתֿ זָהָב֙ לִפְֿנֵ֣י הַדְּבִ֔יר וַיְצַפֵּ֖הוּ זָהָֽבֿ׃
[‏כב] וְאֶתֿ־כָּל־הַבַּ֛יִתֿ צִפָּ֥הֿ זָהָ֖בֿ עַדֿ־תֹּ֣ם כָּל־הַבָּ֑יִתֿ וְכָֿל־הַמִּזְבֵּ֥חַ אֲשֶׁר־לַדְּבִֿ֖יר צִפָּ֥הֿ זָהָֽבֿ׃
[‏כג] וַיַּ֣עַשׂ בַּדְּבִ֔יר שְׁנֵ֥י כְֿרוּבִֿ֖ים עֲצֵי־שָׁ֑מֶן עֶ֥שֶׂר אַמּ֖וֹתֿ קוֹמָתֽֿוֹ׃
[‏כד] וְחָמֵ֣שׁ אַמּ֗וֹתֿ כְּנַ֤ףֿ הַכְּרוּב֙ הָֽאֶחָ֔תֿ וְחָמֵ֣שׁ אַמּ֔וֹתֿ כְּנַ֥ףֿ הַכְּר֖וּבֿ הַשֵּׁנִ֑יתֿ עֶ֣שֶׂר אַמּ֔וֹתֿ מִקְצ֥וֹתֿ כְּנָפָֿ֖יו וְעַדֿ־קְצ֥וֹתֿ כְּנָפָֽֿיו׃
[‏כה] וְעֶ֙שֶׂר֙ בָּֽאַמָּ֔הֿ הַכְּר֖וּבֿ הַשֵּׁנִ֑י מִדָּ֥הֿ אַחַ֛תֿ וְקֶ֥צֶבֿ אֶחָ֖דֿ לִשְׁנֵ֥י הַכְּרֻבִֽֿים׃
[‏כו] קוֹמַת֙ הַכְּר֣וּבֿ הָֽאֶחָ֔דֿ עֶ֖שֶׂר בָּֽאַמָּ֑הֿ וְכֵֿ֖ן הַכְּר֥וּבֿ הַשֵּׁנִֽי׃
[‏כז] וַיִּתֵּ֨ן אֶתֿ־הַכְּרוּבִ֜ים בְּתֿ֣וֹךְֿ׀ הַבַּ֣יִתֿ הַפְּנִימִ֗י וַֽיִּפְֿרְשׂוּ֘ אֶתֿ־כַּנְפֵֿ֣י הַכְּרֻבִֿים֒ וַתִּגַּ֤ע כְּנַףֿ־הָֽאֶחָד֙ בַּקִּ֔יר וּכְֿנַף֙ הַכְּר֣וּבֿ הַשֵּׁנִ֔י נֹגַֿ֖עַתֿ בַּקִּ֣יר הַשֵּׁנִ֑י וְכַֿנְפֵֿיהֶם֙ אֶל־תּ֣וֹךְֿ הַבַּ֔יִתֿ נֹֽגְֿעֹ֖תֿ כָּנָ֥ףֿ אֶל־כָּנָֽףֿ׃
[‏כח] וַיְצַ֥ףֿ אֶתֿ־הַכְּרוּבִֿ֖ים זָהָֽבֿ׃
[‏כט] וְאֵת֩ כָּל־קִיר֨וֹתֿ הַבַּ֜יִתֿ מֵסַ֣בֿ׀ קָלַ֗ע פִּתּוּחֵי֙ מִקְלְעוֹת֙ כְּרוּבִֿ֣ים וְתִֽֿמֹרֹ֔תֿ וּפְֿטוּרֵ֖י צִצִּ֑ים מִלִּפְֿנִ֖ים וְלַחִיצֽוֹן׃
[‏ל] וְאֶתֿ־קַרְקַ֥ע הַבַּ֖יִתֿ צִפָּ֣הֿ זָהָ֑בֿ לִפְֿנִ֖ימָהֿ וְלַחִיצֽוֹן׃
[‏לא] וְאֵת֙ פֶּ֣תַֿח הַדְּבִ֔יר עָשָׂ֖הֿ דַּלְתֿ֣וֹתֿ עֲצֵי־שָׁ֑מֶן הָאַ֥יִל מְזוּז֖וֹתֿ חֲמִשִֽׁיתֿ׃
[‏לב] וּשְׁתֵּי֘ דַּלְתֿ֣וֹתֿ עֲצֵי־שֶׁמֶן֒ וְקָלַ֣ע עֲ֠לֵיהֶם מִקְלְע֨וֹתֿ כְּרוּבִֿ֧ים וְתִֿמֹר֛וֹתֿ וּפְֿטוּרֵ֥י צִצִּ֖ים וְצִפָּ֣הֿ זָהָ֑בֿ וַיָּ֛רֶדֿ עַל־הַכְּרוּבִֿ֥ים וְעַל־הַתִּֽמֹר֖וֹתֿ אֶתֿ־הַזָּהָֽבֿ׃
[‏לג] וְכֵֿ֥ן עָשָׂ֛הֿ לְפֶֿ֥תַֿח הַֽהֵיכָֿ֖ל מְזוּז֣וֹתֿ עֲצֵי־שָׁ֑מֶן מֵאֵ֖תֿ רְבִֿעִֽיתֿ׃
[‏לד] וּשְׁתֵּ֥י דַֿלְתֿ֖וֹתֿ עֲצֵ֣י בְֿרוֹשִׁ֑ים שְׁנֵ֨י צְלָעִ֜ים הַדֶּ֤לֶתֿ הָֽאַחַת֙ גְּלִילִ֔ים וּשְׁנֵ֧י קְלָעִ֛ים הַדֶּ֥לֶתֿ הַשֵּׁנִ֖יתֿ גְּלִילִֽים׃
[‏לה] וְקָלַ֤ע כְּרוּבִֿים֙ וְתִֿ֣מֹר֔וֹתֿ וּפְֿטֻרֵ֖י צִצִּ֑ים וְצִפָּ֣הֿ זָהָ֔בֿ מְיֻשָּׁ֖ר עַל־הַמְּחֻקֶּֽהֿ׃
[‏לו] וַיִּ֙בֶֿן֙ אֶתֿ־הֶֽחָצֵ֣ר הַפְּנִימִ֔יתֿ שְׁלֹשָׁ֖הֿ טוּרֵ֣י גָֿזִ֑יתֿ וְט֖וּר כְּרֻתֹֿ֥תֿ אֲרָזִֽים׃
[‏לז] בַּשָּׁנָה֙ הָֽרְבִֿיעִ֔יתֿ יֻסַּ֖דֿ בֵּ֣יתֿ יְהֹוָ֑ה בְּיֶ֖רַח זִֽו׃
[‏לח] וּבַֿשָּׁנָה֩ הָֽאַחַ֨תֿ עֶשְׂרֵ֜הֿ בְּיֶ֣רַח בּ֗וּל ה֚וּא הַחֹ֣דֶֿשׁ הַשְּׁמִינִ֔י כָּלָ֣הֿ הַבַּ֔יִתֿ לְכָֿל־דְּבָֿרָ֖יו וּלְכָֿל־משפט֑ו וַיִּבְֿנֵ֖הוּ שֶׁ֥בַֿע שָׁנִֽים׃

פרק ז
[‏א] וְאֶתֿ־בֵּיתֿוֹ֙ בָּנָ֣הֿ שְׁלֹמֹ֔הֿ שְׁלֹ֥שׁ עֶשְׂרֵ֖הֿ שָׁנָ֑הֿ וַיְכַֿ֖ל אֶתֿ־כָּל־בֵּיתֽֿוֹ׃
[‏ב] וַיִּ֜בֶֿן אֶתֿ־בֵּ֣יתֿ׀ יַ֣עַר הַלְּבָֿנ֗וֹן מֵאָ֨הֿ אַמָּ֤הֿ אָרְכּוֹ֙ וַֽחֲמִשִּׁ֤ים אַמָּה֙ רָחְבּ֔וֹ וּשְׁלֹשִׁ֥ים אַמָּ֖הֿ קוֹמָתֿ֑וֹ עַ֗ל אַרְבָּעָה֙ טוּרֵי֙ עַמּוּדֵֿ֣י אֲרָזִ֔ים וּכְֿרֻתֿ֥וֹתֿ אֲרָזִ֖ים עַל־הָֽעַמּוּדִֽֿים׃
[‏ג] וְסָפֻֿ֣ן בָּאֶ֗רֶז מִמַּ֙עַל֙ עַל־הַצְּלָעֹת֙ אֲשֶׁ֣ר עַל־הָֽעַמּוּדִ֔ים אַרְבָּעִ֖ים וַֽחֲמִשָּׁ֑הֿ חֲמִשָּׁ֥הֿ עָשָׂ֖ר הַטּֽוּר׃
[‏ד] וּשְׁקֻפִֿ֖ים שְׁלֹשָׁ֣הֿ טוּרִ֑ים וּמֶֽחֱזָ֥הֿ אֶל־מֶֽחֱזָ֖הֿ שָׁלֹ֥שׁ פְּעָמִֽים׃
[‏ה] וְכָֿל־הַפְּתָֿחִ֥ים וְהַמְּזוּז֖וֹתֿ רְבֻֿעִ֣ים שָׁ֑קֶףֿ וּמ֧וּל מֶֽחֱזָ֛הֿ אֶל־מֶֽחֱזָ֖הֿ שָׁלֹ֥שׁ פְּעָמִֽים׃
[‏ו] וְאֵ֨תֿ אוּלָ֤ם הָֽעַמּוּדִֿים֙ עָשָׂ֔הֿ חֲמִשִּׁ֤ים אַמָּה֙ אָרְכּ֔וֹ וּשְׁלֹשִׁ֥ים אַמָּ֖הֿ רָחְבּ֑וֹ וְאוּלָם֙ עַל־פְּנֵיהֶ֔ם וְעַמֻּדִֿ֥ים וְעָ֖בֿ עַל־פְּנֵיהֶֽם׃
[‏ז] וְאוּלָ֤ם הַכִּסֵּא֙ אֲשֶׁ֣ר יִשְׁפָּט־שָׁ֔ם אֻלָ֥ם הַמִּשְׁפָּ֖ט עָשָׂ֑הֿ וְסָפֿ֣וּן בָּאֶ֔רֶז מֵֽהַקַּרְקַ֖ע עַדֿ־הַקַּרְקָֽע׃
[‏ח] וּבֵֿיתֿוֹ֩ אֲשֶׁר־יֵ֨שֶׁבֿ שָׁ֜ם חָצֵ֣ר הָֽאַחֶ֗רֶתֿ מִבֵּית֙ לָֽאוּלָ֔ם כַּמַּֽעֲשֶׂ֥הֿ הַזֶּ֖הֿ הָיָ֑הֿ וּבַ֜יִתֿ יַֽעֲשֶׂ֤הֿ לְבַֿתֿ־פַּרְעֹה֙ אֲשֶׁ֣ר לָקַ֣ח שְׁלֹמֹ֔הֿ כָּאוּלָ֖ם הַזֶּֽהֿ׃
[‏ט] כָּל־אֵ֜לֶּהֿ אֲבָֿנִ֤ים יְקָרֹת֙ כְּמִדֹּ֣תֿ גָּזִ֔יתֿ מְגֹֿרָר֥וֹתֿ בַּמְּגֵֿרָ֖הֿ מִבַּ֣יִתֿ וּמִח֑וּץ וּמִמַּסָּד֙ עַדֿ־הַטְּפָֿח֔וֹתֿ וּמִח֖וּץ עַדֿ־הֶֽחָצֵ֥ר הַגְּדֿוֹלָֽהֿ׃
[‏י] וּמְיֻסָּ֕דֿ אֲבָֿנִ֥ים יְקָר֖וֹתֿ אֲבָֿנִ֣ים גְּדֹֿל֑וֹתֿ אַבְֿנֵי֙ עֶ֣שֶׂר אַמּ֔וֹתֿ וְאַבְֿנֵ֖י שְׁמֹנֶ֥הֿ אַמּֽוֹתֿ׃
[‏יא] וּמִלְמַ֗עְלָהֿ אֲבָֿנִ֧ים יְקָר֛וֹתֿ כְּמִדּ֥וֹתֿ גָּזִ֖יתֿ וָאָֽרֶז׃
[‏יב] וְחָצֵ֨ר הַגְּדֿוֹלָ֜הֿ סָבִ֗יבֿ שְׁלֹשָׁה֙ טוּרִ֣ים גָּזִ֔יתֿ וְט֖וּר כְּרֻתֹֿ֣תֿ אֲרָזִ֑ים וְלַֽחֲצַ֧ר בֵּֽיתֿ־יְהֹוָ֛ה הַפְּנִימִ֖יתֿ וּלְאֻלָ֥ם הַבָּֽיִתֿ׃פ
[‏יג] וַיִּשְׁלַח֙ הַמֶּ֣לֶךְֿ שְׁלֹמֹ֔הֿ וַיִּקַּ֥ח אֶתֿ־חִירָ֖ם מִצֹּֽר׃
[‏יד] בֶּן־אִשָּׁה֩ אַלְמָנָ֨הֿ ה֜וּא מִמַּטֵּ֣הֿ נַפְֿתָּלִ֗י וְאָבִֿ֣יו אִישׁ־צֹרִי֘ חֹרֵ֣שׁ נְחֹשֶׁת֒ וַ֠יִּמָּלֵא אֶתֿ־הַחָכְֿמָ֤הֿ וְאֶתֿ־הַתְּבֿוּנָה֙ וְאֶתֿ־הַדַּ֔עַתֿ לַֽעֲשׂ֥וֹתֿ כָּל־מְלָאֿכָֿ֖הֿ בַּנְּחֹ֑שֶׁתֿ וַיָּבֿוֹא֙ אֶל־הַמֶּ֣לֶךְֿ שְׁלֹמֹ֔הֿ וַיַּ֖עַשׂ אֶתֿ־כָּל־מְלַאֿכְֿתּֽוֹ׃
[‏טו] וַיָּ֛צַר אֶתֿ־שְׁנֵ֥י הָֽעַמּוּדִֿ֖ים נְחֹ֑שֶׁתֿ שְׁמֹנֶ֨הֿ עֶשְׂרֵ֜הֿ אַמָּ֗הֿ קוֹמַת֙ הָֽעַמּ֣וּדֿ הָֽאֶחָ֔דֿ וְחוּט֙ שְׁתֵּֽים־עֶשְׂרֵ֣הֿ אַמָּ֔הֿ יָסֹ֖בֿ אֶתֿ־הָֽעַמּ֥וּדֿ הַשֵּׁנִֽי׃
[‏טז] וּשְׁתֵּ֨י כֹֿתָֿרֹ֜תֿ עָשָׂ֗הֿ לָתֵֿ֛תֿ עַל־רָאֿשֵׁ֥י הָֽעַמּוּדִֿ֖ים מֻצַ֣ק נְחֹ֑שֶׁתֿ חָמֵ֣שׁ אַמּ֗וֹתֿ קוֹמַת֙ הַכֹּתֶֿ֣רֶתֿ הָֽאֶחָ֔תֿ וְחָמֵ֣שׁ אַמּ֔וֹתֿ קוֹמַ֖תֿ הַכֹּתֶֿ֥רֶתֿ הַשֵּׁנִֽיתֿ׃
[‏יז] שְׂבָֿכִ֞ים מַֽעֲשֵׂ֣הֿ שְׂבָֿכָ֗הֿ גְּדִֿלִים֙ מַֽעֲשֵׂ֣הֿ שַׁרְשְׁר֔וֹתֿ לַכֹּ֣תָֿרֹ֔תֿ אֲשֶׁ֖ר עַל־רֹ֣אֿשׁ הָֽעַמּוּדִֿ֑ים שִׁבְֿעָה֙ לַכֹּתֶֿ֣רֶתֿ הָֽאֶחָ֔תֿ וְשִׁבְֿעָ֖הֿ לַכֹּתֶֿ֥רֶתֿ הַשֵּׁנִֽיתֿ׃
[‏יח] וַיַּ֖עַשׂ אֶתֿ־הָֽעַמּוּדִֿ֑ים וּשְׁנֵי֩ טוּרִ֨ים סָבִ֜יבֿ עַל־הַשְּׂבָֿכָֿ֣הֿ הָֽאֶחָ֗תֿ לְכַֿסּ֤וֹתֿ אֶתֿ־הַכֹּֽתָֿרֹת֙ אֲשֶׁר֙ עַל־רֹ֣אֿשׁ הָֽרִמֹּנִ֔ים וְכֵֿ֣ן עָשָׂ֔הֿ לַכֹּתֶֿ֖רֶתֿ הַשֵּׁנִֽיתֿ׃
[‏יט] וְכֹֽֿתָֿרֹ֗תֿ אֲשֶׁר֙ עַל־רֹ֣אֿשׁ הָֽעַמּוּדִ֔ים מַֽעֲשֵׂ֖הֿ שׁוּשַׁ֣ן בָּֽאוּלָ֑ם אַרְבַּ֖ע אַמּֽוֹתֿ׃
[‏כ] וְכֹֿתָֿרֹ֗תֿ עַל־שְׁנֵי֙ הָֽעַמּוּדִ֔ים גַּם־מִמַּ֙עַל֙ מִלְּעֻמַּ֣תֿ הַבֶּ֔טֶן אֲשֶׁ֖ר לְעֵ֣בֶֿר שְׂבָֿכָֿהֿ וְהָֽרִמּוֹנִ֤ים מָאֿתַ֙יִם֙ טֻרִ֣ים סָבִ֔יבֿ עַ֖ל הַכֹּתֶֿ֥רֶתֿ הַשֵּׁנִֽיתֿ׃
[‏כא] וַיָּ֙קֶם֙ אֶתֿ־הָֽעַמֻּדִ֔ים לְאֻלָ֖ם הַֽהֵיכָֿ֑ל וַיָּ֜קֶם אֶתֿ־הָֽעַמּ֣וּדֿ הַיְמָנִ֗י וַיִּקְרָ֤א אֶתֿ־שְׁמוֹ֙ יָכִ֔ין וַיָּ֙קֶם֙ אֶתֿ־הָֽעַמּ֣וּדֿ הַשְּׂמָאֿלִ֔י וַיִּקְרָ֥א אֶתֿ־שְׁמ֖וֹ בֹּֽעַז׃
[‏כב] וְעַ֛ל רֹ֥אֿשׁ הָֽעַמּוּדִֿ֖ים מַֽעֲשֵׂ֣הֿ שׁוֹשָׁ֑ן וַתִּתֹּ֖ם מְלֶ֥אֿכֶֿתֿ הָֽעַמּוּדִֽֿים׃ס
[‏כג] וַיַּ֥עַשׂ אֶתֿ־הַיָּ֖ם מוּצָ֑ק עֶ֣שֶׂר בָּֽ֠אַמָּהֿ מִשְּׂפָֿת֨וֹ עַדֿ־שְׂפָֿת֜וֹ עָגֹֿ֣ל׀ סָבִ֗יבֿ וְחָמֵ֤שׁ בָּֽאַמָּה֙ קוֹמָת֔וֹ וּקְוֵהֿ שְׁלֹשִׁ֣ים בָּֽאַמָּ֔הֿ יָסֹ֥בֿ אֹתֿ֖וֹ סָבִֽֿיבֿ׃
[‏כד] וּפְֿקָעִים֩ מִתַּ֨חַתֿ לִשְׂפָֿתֿ֤וֹ׀ סָבִֿיב֙ סֹֽבְֿבִֿ֣ים אֹת֔וֹ עֶ֚שֶׂר בָּֽאַמָּ֔הֿ מַקִּפִֿ֥ים אֶתֿ־הַיָּ֖ם סָבִֿ֑יבֿ שְׁנֵ֤י טוּרִים֙ הַפְּקָעִ֔ים יְצֻקִ֖ים בִּיצֻקָתֽֿוֹ׃
[‏כה] עֹמֵ֞דֿ עַל־שְׁנֵ֧י עָשָׂ֣ר בָּקָ֗ר שְׁלֹשָׁ֣הֿ פֹֿנִ֣ים׀ צָפ֡וֹנָהֿ וּשְׁלֹשָׁה֩ פֹֿנִ֨ים׀ יָ֜מָּהֿ וּשְׁלֹשָׁ֣הֿ׀ פֹּנִ֣ים נֶ֗גְֿבָּהֿ וּשְׁלֹשָׁה֙ פֹּנִ֣ים מִזְרָ֔חָהֿ וְהַיָּ֥ם עֲלֵיהֶ֖ם מִלְמָ֑עְלָהֿ וְכָֿל־אֲחֹֽרֵיהֶ֖ם בָּֽיְתָֿהֿ׃
[‏כו] וְעָבְֿי֣וֹ טֶ֔פַֿח וּשְׂפָֿתֿ֛וֹ כְּמַֽעֲשֵׂ֥הֿ שְׂפַֿתֿ־כּ֖וֹס פֶּ֣רַח שׁוֹשָׁ֑ן אַלְפַּ֥יִם בַּ֖תֿ יָכִֽֿיל׃ס
[‏כז] וַיַּ֧עַשׂ אֶתֿ־הַמְּכֹֿנ֛וֹתֿ עֶ֖שֶׂר נְחֹ֑שֶׁתֿ אַרְבַּ֣ע בָּֽאַמָּ֗הֿ אֹ֚רֶךְֿ הַמְּכֿוֹנָ֣הֿ הָֽאֶחָ֔תֿ וְאַרְבַּ֤ע בָּֽאַמָּה֙ רָחְבָּ֔הּ וְשָׁלֹ֥שׁ בָּֽאַמָּ֖הֿ קֽוֹמָתָֽֿהּ׃
[‏כח] וְזֶ֛הֿ מַֽעֲשֵׂ֥הֿ הַמְּכֿוֹנָ֖הֿ מִסְגְּרֹ֣תֿ לָהֶ֑ם וּמִסְגְּרֹ֖תֿ בֵּ֥ין הַשְׁלַבִּֽים׃
[‏כט] וְעַֽל־הַמִּסְגְּר֞וֹתֿ אֲשֶׁ֣ר׀ בֵּ֣ין הַשְׁלַבִּ֗ים אֲרָי֤וֹתֿ׀ בָּקָר֙ וּכְֿרוּבִ֔ים וְעַל־הַשְׁלַבִּ֖ים כֵּ֣ן מִמָּ֑עַל וּמִתַּ֙חַת֙ לַֽאֲרָי֣וֹתֿ וְלַבָּקָ֔ר לֹי֖וֹתֿ מַֽעֲשֵׂ֥הֿ מוֹרָֽדֿ׃
[‏ל] וְאַרְבָּעָה֩ אוֹפַֿנֵּ֨י נְחֹ֜שֶׁתֿ לַמְּכֿוֹנָ֤הֿ הָֽאַחַת֙ וְסַרְנֵ֣י נְחֹ֔שֶׁתֿ וְאַרְבָּעָ֥הֿ פַֽֿעֲמֹתָֿ֖יו כְּתֵֿפֹֿ֣תֿ לָהֶ֑ם מִתַּ֤חַתֿ לַכִּיֹּר֙ הַכְּתֵֿפֹֿ֣תֿ יְצֻק֔וֹתֿ מֵעֵ֥בֶֿר אִ֖ישׁ לֹיֽוֹתֿ׃
[‏לא] וּ֠פִֿיהוּ מִבֵּ֨יתֿ לַכֹּתֶֿ֤רֶתֿ וָמַ֙עְלָה֙ בָּֽאַמָּ֔הֿ וּפִ֙יהָ֙ עָגֹֿ֣ל מַֽעֲשֵׂהֿ־כֵ֔ן אַמָּ֖הֿ וַֽחֲצִ֣י הָֽאַמָּ֑הֿ וְגַֿם־עַל־פִּ֙יהָ֙ מִקְלָע֔וֹתֿ וּמִסְגְּרֹתֵֿיהֶ֥ם מְרֻבָּע֖וֹתֿ לֹ֥א עֲגֻֿלּֽוֹתֿ׃
[‏לב] וְאַרְבַּ֣עַתֿ הָאֽוֹפַֿנִּ֗ים לְמִתַּ֙חַת֙ לַֽמִּסְגְּר֔וֹתֿ וִידֿ֥וֹתֿ הָאֽוֹפַֿנִּ֖ים בַּמְּכֿוֹנָ֑הֿ וְקוֹמַת֙ הָֽאוֹפַֿ֣ן הָֽאֶחָ֔דֿ אַמָּ֖הֿ וַֽחֲצִ֥י הָֽאַמָּֽהֿ׃
[‏לג] וּמַֽעֲשֵׂה֙ הָא֣וֹפַֿנִּ֔ים כְּמַֽעֲשֵׂ֖הֿ אוֹפַֿ֣ן הַמֶּרְכָּבָֿ֑הֿ יְדֿוֹתָֿ֣ם וְגַֿבֵּיהֶ֗ם וְחִשֻּׁקֵיהֶ֛ם וְחִשֻּׁרֵיהֶ֖ם הַכֹּ֥ל מוּצָֽק׃
[‏לד] וְאַרְבַּ֣ע כְּתֵֿפ֔וֹתֿ אֶ֚ל אַרְבַּ֣ע פִּנּ֔וֹתֿ הַמְּכֹֿנָ֖הֿ הָֽאֶחָ֑תֿ מִן־הַמְּכֹֿנָ֖הֿ כְּתֵֿפֶֽֿיהָ׃
[‏לה] וּבְֿרֹ֣אֿשׁ הַמְּכֿוֹנָ֗הֿ חֲצִ֧י הָֽאַמָּ֛הֿ קוֹמָ֖הֿ עָגֹֿ֣ל׀ סָבִֿ֑יבֿ וְעַ֨ל רֹ֤אֿשׁ הַמְּכֹֿנָה֙ יְדֹֿתֶ֔יהָ וּמִסְגְּרֹתֶֿ֖יהָ מִמֶּֽנָּהֿ׃
[‏לו] וַיְפַֿתַּ֤ח עַל־הַלֻּחֹת֙ יְדֹֿתֶ֔יהָ וְעַל֙ ומסגרת֔יה כְּרוּבִֿ֖ים אֲרָי֣וֹתֿ וְתִֿמֹרֹ֑תֿ כְּמַֽעַר־אִ֥ישׁ וְלֹי֖וֹתֿ סָבִֽֿיבֿ׃
[‏לז] כָּזֹ֣אֿתֿ עָשָׂ֔הֿ אֵ֖תֿ עֶ֣שֶׂר הַמְּכֹֿנ֑וֹתֿ מוּצָ֨ק אֶחָ֜דֿ מִדָּ֥הֿ אַחַ֛תֿ קֶ֥צֶבֿ אֶחָ֖דֿ לְכֻֿלָּֽהְנָהֿ׃ס
[‏לח] וַיַּ֛עַשׂ עֲשָׂרָ֥הֿ כִֿיֹּר֖וֹתֿ נְחֹ֑שֶׁתֿ אַרְבָּעִ֨ים בַּ֜תֿ יָכִֿ֣יל׀ הַכִּיּ֣וֹר הָֽאֶחָ֗דֿ אַרְבַּ֤ע בָּֽאַמָּה֙ הַכִּיּ֣וֹר הָֽאֶחָ֔דֿ כִּיּ֤וֹר אֶחָד֙ עַל־הַמְּכֹֿנָ֣הֿ הָֽאַחַ֔תֿ לְעֶ֖שֶׂר הַמְּכֿוֹנֽוֹתֿ׃
[‏לט] וַיִּתֵּן֙ אֶתֿ־הַמְּכֹֿנ֔וֹתֿ חָמֵ֞שׁ עַל־כֶּ֤תֶֿףֿ הַבַּ֙יִת֙ מִיָּמִ֔ין וְחָמֵ֛שׁ עַל־כֶּ֥תֶֿףֿ הַבַּ֖יִתֿ מִשְּׂמֹאֿל֑וֹ וְאֶתֿ־הַיָּ֗ם נָתַ֞ן מִכֶּ֨תֶֿףֿ הַבַּ֧יִתֿ הַיְמָנִ֛יתֿ קֵ֖דְֿמָהֿ מִמּ֥וּל נֶֽגֶֿבֿ׃ס
[‏מ] וַיַּ֣עַשׂ חִיר֔וֹם אֶתֿ־הַ֨כִּיֹּר֔וֹתֿ וְאֶתֿ־הַיָּעִ֖ים וְאֶתֿ־הַמִּזְרָק֑וֹתֿ וַיְכַֿ֣ל חִירָ֗ם לַֽעֲשׂוֹת֙ אֶתֿ־כָּל־הַמְּלָאֿכָ֔הֿ אֲשֶׁ֥ר עָשָׂ֛הֿ לַמֶּ֥לֶךְֿ שְׁלֹמֹ֖הֿ בֵּ֥יתֿ יְהֹוָֽה׃
[‏מא] עַמֻּדִֿ֣ים שְׁנַ֔יִם וְגֻֿלֹּ֧תֿ הַכֹּתָֿרֹ֛תֿ אֲשֶׁר־עַל־רֹ֥אֿשׁ הָֽעַמֻּדִֿ֖ים שְׁתָּ֑יִם וְהַשְּׂבָֿכֿ֣וֹתֿ שְׁתַּ֔יִם לְכַֿסּ֗וֹתֿ אֶתֿ־שְׁתֵּי֙ גֻּלֹּ֣תֿ הַכֹּֽתָֿרֹ֔תֿ אֲשֶׁ֖ר עַל־רֹ֥אֿשׁ הָֽעַמּוּדִֽֿים׃
[‏מב] וְאֶתֿ־הָֽרִמֹּנִ֛ים אַרְבַּ֥ע מֵא֖וֹתֿ לִשְׁתֵּ֣י הַשְּׂבָֿכֿ֑וֹתֿ שְׁנֵֽי־טוּרִ֤ים רִמֹּנִים֙ לַשְּׂבָֿכָֿ֣הֿ הָֽאֶחָ֔תֿ לְכַֿסּ֗וֹתֿ אֶתֿ־שְׁתֵּי֙ גֻּלֹּ֣תֿ הַכֹּֽתָֿרֹ֔תֿ אֲשֶׁ֖ר עַל־פְּנֵ֥י הָֽעַמּוּדִֽֿים׃
[‏מג] וְאֶתֿ־הַמְּכֹֿנ֖וֹתֿ עָ֑שֶׂר וְאֶתֿ־הַכִּיֹּרֹ֥תֿ עֲשָׂרָ֖הֿ עַל־הַמְּכֹֿנֽוֹתֿ׃
[‏מד] וְאֶתֿ־הַיָּ֖ם הָֽאֶחָ֑דֿ וְאֶתֿ־הַבָּקָ֥ר שְׁנֵֽים־עָשָׂ֖ר תַּ֥חַתֿ הַיָּֽם׃
[‏מה] וְאֶתֿ־הַסִּיר֨וֹתֿ וְאֶתֿ־הַיָּעִ֜ים וְאֶתֿ־הַמִּזְרָק֗וֹתֿ וְאֵת֙ כָּל־הַכֵּלִ֣ים הא֔הל אֲשֶׁ֨ר עָשָׂ֥הֿ חִירָ֛ם לַמֶּ֥לֶךְֿ שְׁלֹמֹ֖הֿ בֵּ֣יתֿ יְהֹוָ֑ה נְחֹ֖שֶׁתֿ מְמֹרָֽט׃
[‏מו] בְּכִֿכַּ֤ר הַיַּרְדֵּן֙ יְצָקָ֣ם הַמֶּ֔לֶךְֿ בְּמַֽעֲבֵֿ֖הֿ הָֽאֲדָֿמָ֑הֿ בֵּ֥ין סֻכּ֖וֹתֿ וּבֵֿ֥ין צָרְתָֽֿן׃
[‏מז] וַיַּנַּ֤ח שְׁלֹמֹה֙ אֶתֿ־כָּל־הַכֵּלִ֔ים מֵרֹ֖בֿ מְאֹ֣דֿ מְאֹ֑דֿ לֹ֥א נֶחְקַ֖ר מִשְׁקַ֥ל הַנְּחֹֽשֶׁתֿ׃
[‏מח] וַיַּ֣עַשׂ שְׁלֹמֹ֔הֿ אֵ֚תֿ כָּל־הַכֵּלִ֔ים אֲשֶׁ֖ר בֵּ֣יתֿ יְהֹוָ֑ה אֵ֚תֿ מִזְבַּ֣ח הַזָּהָ֔בֿ וְאֶתֿ־הַשֻּׁלְחָ֗ן אֲשֶׁ֥ר עָלָ֛יו לֶ֥חֶם הַפָּנִ֖ים זָהָֽבֿ׃
[‏מט] וְאֶתֿ־הַ֠מְּנֹרוֹתֿ חָמֵ֨שׁ מִיָּמִ֜ין וְחָמֵ֧שׁ מִשְּׂמֹ֛אֿול לִפְֿנֵ֥י הַדְּבִֿ֖יר זָהָ֣בֿ סָגֿ֑וּר וְהַפֶּ֧רַח וְהַנֵּרֹ֛תֿ וְהַמֶּלְקַחַ֖יִם זָהָֽבֿ׃
[‏נ] וְ֠הַסִּפּוֹתֿ וְהַֽמְזַמְּר֧וֹתֿ וְהַמִּזְרָק֛וֹתֿ וְהַכַּפּ֥וֹתֿ וְהַמַּחְתּ֖וֹתֿ זָהָ֣בֿ סָגֿ֑וּר וְהַפֹּת֡וֹתֿ לְדַֿלְתֿוֹת֩ הַבַּ֨יִתֿ הַפְּנִימִ֜י לְקֹ֣דֶֿשׁ הַקֳּדָֿשִׁ֗ים לְדַֿלְתֵֿ֥י הַבַּ֛יִתֿ לַהֵיכָֿ֖ל זָהָֽבֿ׃ס
[‏נא] וַתִּשְׁלַם֙ כָּל־הַמְּלָאֿכָ֔הֿ אֲשֶׁ֥ר עָשָׂ֛הֿ הַמֶּ֥לֶךְֿ שְׁלֹמֹ֖הֿ בֵּ֣יתֿ יְהֹוָ֑ה וַיָּבֵ֨א שְׁלֹמֹ֜הֿ אֶתֿ־קָדְֿשֵׁ֣י׀ דָּוִ֣דֿ אָבִ֗יו אֶתֿ־הַכֶּ֤סֶףֿ וְאֶתֿ־הַזָּהָב֙ וְאֶתֿ־הַכֵּלִ֔ים נָתַ֕ן בְּאֹצְר֖וֹתֿ בֵּ֥יתֿ יְהֹוָֽה׃ס

פרק ח
[‏א] אָ֣ז יַקְהֵ֣ל שְׁלֹמֹ֣הֿ אֶתֿ־זִקְנֵ֣י יִשְׂרָאֵ֡ל אֶתֿ־כָּל־רָאֿשֵׁ֣י הַמַּטּוֹת֩ נְשִׂיאֵ֨י הָֽאָב֜וֹתֿ לִבְֿנֵ֧י יִשְׂרָאֵ֛ל אֶל־הַמֶּ֥לֶךְֿ שְׁלֹמֹ֖הֿ יְרֽוּשָׁלָ֑‍ִם לְֽהַֽעֲל֞וֹתֿ אֶתֿ־אֲר֧וֹן בְּרִֽיתֿ־יְהֹוָ֛ה מֵעִ֥יר דָּוִ֖דֿ הִ֥יא צִיּֽוֹן׃
[‏ב] וַיִּקָּ֨הֲל֜וּ אֶל־הַמֶּ֤לֶךְֿ שְׁלֹמֹה֙ כָּל־אִ֣ישׁ יִשְׂרָאֵ֔ל בְּיֶ֥רַח הָאֵֽתָֿנִ֖ים בֶּחָ֑גֿ ה֖וּא הַחֹ֥דֶֿשׁ הַשְּׁבִֿיעִֽי׃
[‏ג] וַיָּבֹ֕אוּ כֹּ֖ל זִקְנֵ֣י יִשְׂרָאֵ֑ל וַיִּשְׂא֥וּ הַכֹּֽהֲנִ֖ים אֶתֿ־הָֽאָרֽוֹן׃
[‏ד] וַֽיַּֽעֲל֞וּ אֶתֿ־אֲר֤וֹן יְהֹוָה֙ וְאֶתֿ־אֹ֣הֶל מוֹעֵ֔דֿ וְאֶֽתֿ־כָּל־כְּלֵ֥י הַקֹּ֖דֶֿשׁ אֲשֶׁ֣ר בָּאֹ֑הֶל וַיַּֽעֲל֣וּ אֹתָ֔ם הַכֹּֽהֲנִ֖ים וְהַֽלְוִיִּֽם׃
[‏ה] וְהַמֶּ֣לֶךְֿ שְׁלֹמֹ֗הֿ וְכָֿל־עֲדַֿ֤תֿ יִשְׂרָאֵל֙ הַנּֽוֹעָדִֿ֣ים עָלָ֔יו אִתּ֖וֹ לִפְֿנֵ֣י הָֽאָר֑וֹן מְזַבְּחִים֙ צֹ֣אֿן וּבָֿקָ֔ר אֲשֶׁ֧ר לֹֽא־יִסָּֽפְֿר֛וּ וְלֹ֥א יִמָּנ֖וּ מֵרֹֽבֿ׃
[‏ו] וַיָּבִֿ֣אוּ הַ֠כֹּֽהֲנִים אֶתֿ־אֲר֨וֹן בְּרִֽיתֿ־יְהֹוָ֧ה אֶל־מְקוֹמ֛וֹ אֶל־דְּבִֿ֥יר הַבַּ֖יִתֿ אֶל־קֹ֣דֶֿשׁ הַקֳּדָֿשִׁ֑ים אֶל־תַּ֖חַתֿ כַּנְפֵֿ֥י הַכְּרוּבִֽֿים׃
[‏ז] כִּ֤י הַכְּרוּבִֿים֙ פֹּֽרְשִׂ֣ים כְּנָפַ֔יִם אֶל־מְק֖וֹם הָֽאָר֑וֹן וַיָּסֹ֧כּוּ הַכְּרֻבִֿ֛ים עַל־הָֽאָר֥וֹן וְעַל־בַּדָּ֖יו מִלְמָֽעְלָהֿ׃
[‏ח] וַיַּֽאֲרִכֿוּ֘ הַבַּדִּים֒ וַיֵּרָאוּ֩ רָאֿשֵׁ֨י הַבַּדִּ֤ים מִן־הַקֹּ֙דֶֿשׁ֙ עַל־פְּנֵ֣י הַדְּבִ֔יר וְלֹ֥א יֵרָא֖וּ הַח֑וּצָהֿ וַיִּ֣הְיוּ שָׁ֔ם עַ֖דֿ הַיּ֥וֹם הַזֶּֽהֿ׃
[‏ט] אֵ֚ין בָּֽאָר֔וֹן רַ֗ק שְׁנֵי֙ לֻח֣וֹתֿ הָֽאֲבָֿנִ֔ים אֲשֶׁ֨ר הִנִּ֥חַ שָׁ֛ם מֹשֶׁ֖הֿ בְּחֹרֵ֑בֿ אֲשֶׁ֨ר כָּרַ֤תֿ יְהֹוָה֙ עִם־בְּנֵ֣י יִשְׂרָאֵ֔ל בְּצֵאֿתָֿ֖ם מֵאֶ֥רֶץ מִצְרָֽיִם׃
[‏י] וַיְהִ֕י בְּצֵ֥אֿתֿ הַכֹּֽהֲנִ֖ים מִן־הַקֹּ֑דֶֿשׁ וְהֶֽעָנָ֥ן מָלֵ֖א אֶתֿ־בֵּ֥יתֿ יְהֹוָֽה׃
[‏יא] וְלֹא־יָֽכְֿל֧וּ הַכֹּֽהֲנִ֛ים לַֽעֲמֹ֥דֿ לְשָׁרֵ֖תֿ מִפְּנֵ֥י הֶֽעָנָ֑ן כִּֽי־מָלֵ֥א כְֿבֽֿוֹדֿ־יְהֹוָ֖ה אֶתֿ־בֵּ֥יתֿ יְהֹוָֽה׃ס
[‏יב] אָ֖ז אָמַ֣ר שְׁלֹמֹ֑הֿ יְהֹוָ֣ה אָמַ֔ר לִשְׁכֹּ֖ן בָּֽעֲרָפֶֽֿל׃
[‏יג] בָּנֹ֥הֿ בָֿנִ֛יתִֿי בֵּ֥יתֿ זְבֻֿ֖ל לָ֑ךְֿ מָכֿ֥וֹן לְשִׁבְֿתְּךָֿ֖ עֽוֹלָמִֽים׃
[‏יד] וַיַּסֵּ֤בֿ הַמֶּ֙לֶךְ֙ אֶתֿ־פָּנָ֔יו וַיְבָ֕רֶךְֿ אֵ֖תֿ כָּל־קְהַ֣ל יִשְׂרָאֵ֑ל וְכָֿל־קְהַ֥ל יִשְׂרָאֵ֖ל עֹמֵֽדֿ׃
[‏טו] וַיֹּ֗אֿמֶר בָּר֤וּךְֿ יְהֹוָה֙ אֱלֹהֵ֣י יִשְׂרָאֵ֔ל אֲשֶׁר֙ דִּבֶּ֣ר בְּפִ֔יו אֵ֖תֿ דָּוִ֣דֿ אָבִֿ֑י וּבְֿיָדֿ֥וֹ מִלֵּ֖א לֵאֿמֹֽר׃
[‏טז] מִן־הַיּ֗וֹם אֲשֶׁ֨ר הוֹצֵ֜אֿתִֿי אֶתֿ־עַמִּ֣י אֶתֿ־יִשְׂרָאֵל֘ מִמִּצְרַיִם֒ לֹֽא־בָֿחַ֣רְתִּי בְֿעִ֗יר מִכֹּל֙ שִׁבְֿטֵ֣י יִשְׂרָאֵ֔ל לִבְֿנ֣וֹתֿ בַּ֔יִתֿ לִֽהְי֥וֹתֿ שְׁמִ֖י שָׁ֑ם וָֽאֶבְֿחַ֣ר בְּדָֿוִ֔דֿ לִֽהְי֖וֹתֿ עַל־עַמִּ֥י יִשְׂרָאֵֽל׃
[‏יז] וַיְהִ֕י עִם־לְבַֿ֖בֿ דָּוִ֣דֿ אָבִֿ֑י לִבְֿנ֣וֹתֿ בַּ֔יִתֿ לְשֵׁ֥ם יְהֹוָ֖ה אֱלֹהֵ֥י יִשְׂרָאֵֽל׃
[‏יח] וַיֹּ֤אֿמֶר יְהֹוָה֙ אֶל־דָּוִ֣דֿ אָבִ֔י יַ֗עַן אֲשֶׁ֤ר הָיָה֙ עִם־לְבָֿ֣בְֿךָ֔ לִבְֿנ֥וֹתֿ בַּ֖יִתֿ לִשְׁמִ֑י הֱטִיבֹ֔תָֿ כִּ֥י הָיָ֖הֿ עִם־לְבָֿבֶֽֿךָֿ׃
[‏יט] רַ֣ק אַתָּ֔הֿ לֹ֥א תִֿבְֿנֶ֖הֿ הַבָּ֑יִתֿ כִּ֤י אִם־בִּנְךָ֙ הַיֹּצֵ֣א מֵֽחֲלָצֶ֔יךָֿ הֽוּא־יִבְֿנֶ֥הֿ הַבַּ֖יִתֿ לִשְׁמִֽי׃
[‏כ] וַיָּ֣קֶם יְהֹוָ֔ה אֶתֿ־דְּבָֿר֖וֹ אֲשֶׁ֣ר דִּבֵּ֑ר וָֽאָקֻ֡ם תַּחַת֩ דָּוִ֨דֿ אָבִ֜י וָֽאֵשֵׁ֣בֿ עַל־כִּסֵּ֣א יִשְׂרָאֵ֗ל כַּֽאֲשֶׁר֙ דִּבֶּ֣ר יְהֹוָ֔ה וָֽאֶבְֿנֶ֣הֿ הַבַּ֔יִתֿ לְשֵׁ֥ם יְהֹוָ֖ה אֱלֹהֵ֥י יִשְׂרָאֵֽל׃
[‏כא] וָֽאָשִׂ֨ם שָׁ֤ם מָקוֹם֙ לָֽאָר֔וֹן אֲשֶׁר־שָׁ֖ם בְּרִ֣יתֿ יְהֹוָ֑ה אֲשֶׁ֤ר כָּרַת֙ עִם־אֲבֹֿתֵ֔ינוּ בְּהֽוֹצִיא֥וֹ אֹתָֿ֖ם מֵאֶ֥רֶץ מִצְרָֽיִם׃ס
[‏כב] וַיַּֽעֲמֹ֣דֿ שְׁלֹמֹ֗הֿ לִפְֿנֵי֙ מִזְבַּ֣ח יְהֹוָ֔ה נֶ֖גֶֿדֿ כָּל־קְהַ֣ל יִשְׂרָאֵ֑ל וַיִּפְֿרֹ֥שׂ כַּפָּ֖יו הַשָּׁמָֽיִם׃
[‏כג] וַיֹּאֿמַ֗ר יְהֹוָ֞ה אֱלֹהֵ֤י יִשְׂרָאֵל֙ אֵֽין־כָּמ֣וֹךָֿ אֱלֹהִ֔ים בַּשָּׁמַ֣יִם מִמַּ֔עַל וְעַל־הָאָ֖רֶץ מִתָּ֑חַתֿ שֹׁמֵ֤ר הַבְּרִית֙ וְֽהַחֶ֔סֶדֿ לַֽעֲבָֿדֶ֕יךָֿ הַהֹֽלְכִֿ֥ים לְפָֿנֶ֖יךָֿ בְּכָֿל־לִבָּֽם׃
[‏כד] אֲשֶׁ֣ר שָׁמַ֗רְתָּ לְעַבְֿדְּךָ֙ דָּוִ֣דֿ אָבִ֔י אֵ֥תֿ אֲשֶׁר־דִּבַּ֖רְתָּ ל֑וֹ וַתְּדַֿבֵּ֥ר בְּפִֿ֛יךָֿ וּבְֿיָֽדְֿךָֿ֥ מִלֵּ֖אֿתָֿ כַּיּ֥וֹם הַזֶּֽהֿ׃
[‏כה] וְעַתָּ֞הֿ יְהֹוָ֣ה׀ אֱלֹהֵ֣י יִשְׂרָאֵ֗ל שְׁ֠מֹר לְעַבְֿדְּךָ֙ דָֿוִ֤דֿ אָבִֿי֙ אֵת֩ אֲשֶׁ֨ר דִּבַּ֤רְתָּ לּוֹ֙ לֵאֿמֹ֔ר לֹֽא־יִכָּרֵ֨תֿ לְךָֿ֥ אִישׁ֙ מִלְּפָֿנַ֔י יֹשֵׁ֖בֿ עַל־כִּסֵּ֣א יִשְׂרָאֵ֑ל רַ֠ק אִם־יִשְׁמְר֨וּ בָֿנֶ֤יךָֿ אֶתֿ־דַּרְכָּם֙ לָלֶ֣כֶֿתֿ לְפָֿנַ֔י כַּֽאֲשֶׁ֥ר הָלַ֖כְֿתָּ לְפָֿנָֽי׃
[‏כו] וְעַתָּ֖הֿ אֱלֹהֵ֣י יִשְׂרָאֵ֑ל יֵאָ֤מֶן נָא֙ דְּבָֿרֶיךָֿ אֲשֶׁ֣ר דִּבַּ֔רְתָּ לְעַבְֿדְּךָֿ֖ דָּוִ֥דֿ אָבִֽֿי׃
[‏כז] כִּ֚י הַֽאֻמְנָ֔ם יֵשֵׁ֥בֿ אֱלֹהִ֖ים עַל־הָאָ֑רֶץ הִ֠נֵּהֿ הַשָּׁמַ֜יִם וּשְׁמֵ֤י הַשָּׁמַ֙יִם֙ לֹ֣א יְכַֿלְכְּל֔וּךָֿ אַ֕ףֿ כִּֽי־הַבַּ֥יִתֿ הַזֶּ֖הֿ אֲשֶׁ֥ר בָּנִֽיתִֿי׃
[‏כח] וּפָֿנִ֜יתָֿ אֶל־תְּפִֿלַּ֧תֿ עַבְֿדְּךָֿ֛ וְאֶל־תְּחִנָּתֿ֖וֹ יְהֹוָ֣ה אֱלֹהָ֑י לִשְׁמֹ֤עַ אֶל־הָֽרִנָּה֙ וְאֶל־הַתְּפִֿלָּ֔הֿ אֲשֶׁ֧ר עַבְֿדְּךָֿ֛ מִתְֿפַּלֵּ֥ל לְפָֿנֶ֖יךָֿ הַיּֽוֹם׃
[‏כט] לִֽהְיוֹת֩ עֵינֶ֨ךָֿ פְֿתֻֿח֜וֹתֿ אֶל־הַבַּ֤יִתֿ הַזֶּה֙ לַ֣יְלָהֿ וָי֔וֹם אֶל־הַ֨מָּק֔וֹם אֲשֶׁ֣ר אָמַ֔רְתָּ יִֽהְיֶ֥הֿ שְׁמִ֖י שָׁ֑ם לִשְׁמֹ֙עַ֙ אֶל־הַתְּפִֿלָּ֔הֿ אֲשֶׁ֣ר יִתְֿפַּלֵּ֣ל עַבְֿדְּךָ֔ אֶל־הַמָּק֖וֹם הַזֶּֽהֿ׃
[‏ל] וְשָׁ֨מַעְתָּ֜ אֶל־תְּחִנַּ֤תֿ עַבְֿדְּךָ֙ וְעַמְּךָֿ֣ יִשְׂרָאֵ֔ל אֲשֶׁ֥ר יִֽתְֿפַּֽלְל֖וּ אֶל־הַמָּק֣וֹם הַזֶּ֑הֿ וְ֠אַתָּהֿ תִּשְׁמַ֞ע אֶל־מְק֤וֹם שִׁבְֿתְּךָ֙ אֶל־הַשָּׁמַ֔יִם וְשָֽׁמַעְתָּ֖ וְסָלָֽחְתָּ׃
[‏לא] אֵת֩ אֲשֶׁ֨ר יֶֽחֱטָ֥א אִישׁ֙ לְרֵעֵ֔הוּ וְנָֽשָׁא־בֿ֥וֹ אָלָ֖הֿ לְהַֽאֲלֹתֿ֑וֹ וּבָ֗א אָלָ֛הֿ לִפְֿנֵ֥י מִֽזְבַּֽחֲךָֿ֖ בַּבַּ֥יִתֿ הַזֶּֽהֿ׃
[‏לב] וְאַתָּ֣הֿ׀ תִּשְׁמַ֣ע הַשָּׁמַ֗יִם וְעָשִׂ֙יתָ֙ וְשָֽׁפַֿטְתָּ֣ אֶתֿ־עֲבָֿדֶ֔יךָֿ לְהַרְשִׁ֣יעַ רָשָׁ֔ע לָתֵֿ֥תֿ דַּרְכּ֖וֹ בְּרֹאֿשׁ֑וֹ וּלְהַצְדִּ֣יק צַדִּ֔יק לָ֥תֶֿתֿ ל֖וֹ כְּצִדְֿקָתֽֿוֹ׃ס
[‏לג] בְּֽהִנָּגֵ֞ףֿ עַמְּךָֿ֧ יִשְׂרָאֵ֛ל לִפְֿנֵ֥י אוֹיֵ֖בֿ אֲשֶׁ֣ר יֶחֶטְאוּ־לָ֑ךְֿ וְשָׁ֤בֿוּ אֵלֶ֙יךָ֙ וְהוֹדֿ֣וּ אֶתֿ־שְׁמֶ֔ךָֿ וְהִֽתְֿפַּֽלְל֧וּ וְהִֽתְֿחַנְּנ֛וּ אֵלֶ֖יךָֿ בַּבַּ֥יִתֿ הַזֶּֽהֿ׃
[‏לד] וְאַתָּה֙ תִּשְׁמַ֣ע הַשָּׁמַ֔יִם וְסָ֣לַחְתָּ֔ לְחַטַּ֖אֿתֿ עַמְּךָֿ֣ יִשְׂרָאֵ֑ל וַֽהֲשֵֽׁבֹֿתָֿם֙ אֶל־הָ֣אֲדָֿמָ֔הֿ אֲשֶׁ֥ר נָתַֿ֖תָּ לַֽאֲבֿוֹתָֽֿם׃ס
[‏לה] בְּהֵעָצֵ֥ר שָׁמַ֛יִם וְלֹא־יִֽהְיֶ֥הֿ מָטָ֖ר כִּ֣י יֶחֶטְאוּ־לָ֑ךְֿ וְהִֽתְֿפַּֽלְל֞וּ אֶל־הַמָּק֤וֹם הַזֶּה֙ וְהוֹדֿ֣וּ אֶתֿ־שְׁמֶ֔ךָֿ וּמֵֽחַטָּאֿתָֿ֥ם יְשׁוּבֿ֖וּן כִּ֥י תַֽֿעֲנֵֽם׃
[‏לו] וְאַתָּ֣הֿ׀ תִּשְׁמַ֣ע הַשָּׁמַ֗יִם וְסָ֨לַחְתָּ֜ לְחַטַּ֤אֿתֿ עֲבָֿדֶ֙יךָ֙ וְעַמְּךָֿ֣ יִשְׂרָאֵ֔ל כִּ֥י תֿוֹרֵ֛ם אֶתֿ־הַדֶּ֥רֶךְֿ הַטּוֹבָֿ֖הֿ אֲשֶׁ֣ר יֵֽלְכֿוּ־בָֿ֑הּ וְנָֽתַֿתָּ֤הֿ מָטָר֙ עַל־אַרְצְךָ֔ אֲשֶׁר־נָתַֿ֥תָּהֿ לְעַמְּךָֿ֖ לְנַֽחֲלָֽהֿ׃ס
[‏לז] רָעָ֞בֿ כִּי־יִֽהְיֶ֣הֿ בָֿאָ֗רֶץ דֶּ֣בֶֿר כִּֽי־יִֽ֠הְיֶהֿ שִׁדָּפ֨וֹן יֵרָק֜וֹן אַרְבֶּ֤הֿ חָסִיל֙ כִּ֣י יִֽהְיֶ֔הֿ כִּ֧י יָֽצַר־ל֛וֹ אֹֽיְבֿ֖וֹ בְּאֶ֣רֶץ שְׁעָרָ֑יו כָּל־נֶ֖גַֿע כָּֽל־מַֽחֲלָֽהֿ׃
[‏לח] כָּל־תְּפִֿלָּ֣הֿ כָֿל־תְּחִנָּ֗הֿ אֲשֶׁ֤ר תִֽֿהְיֶה֙ לְכָֿל־הָ֣אָדָ֔ם לְכֹֿ֖ל עַמְּךָֿ֣ יִשְׂרָאֵ֑ל אֲשֶׁ֣ר יֵדְֿע֗וּן אּ֚ישׁ נֶ֣גַֿע לְבָֿב֔וֹ וּפָֿרַ֥שׂ כַּפָּ֖יו אֶל־הַבַּ֥יִתֿ הַזֶּֽהֿ׃
[‏לט] וְ֠אַתָּהֿ תִּשְׁמַ֨ע הַשָּׁמַ֜יִם מְכֿ֤וֹן שִׁבְֿתֶּ֙ךָ֙ וְסָֽלַחְתָּ֣ וְעָשִׂ֔יתָֿ וְנָֽתַֿתָּ֤ לָאִישׁ֙ כְּכָֿל־דְּרָכָ֔יו אֲשֶׁ֥ר תֵּדַֿ֖ע אֶתֿ־לְבָֿבֿ֑וֹ כִּֽי־אַתָּ֤הֿ יָדַ֙עְתָּ֙ לְבַֿדְּךָ֔ אֶתֿ־לְבַֿ֖בֿ כָּל־בְּנֵ֥י הָֽאָדָֽֿם׃
[‏מ] לְמַ֙עַן֙ יִֽרָא֔וּךָֿ כָּל־הַ֨יָּמִ֔ים אֲשֶׁר־הֵ֥ם חַיִּ֖ים עַל־פְּנֵ֣י הָֽאֲדָֿמָ֑הֿ אֲשֶׁ֥ר נָתַֿ֖תָּהֿ לַֽאֲבֹֿתֵֽֿינוּ׃ס
[‏מא] וְגַֿם֙ אֶל־הַנָּכְֿרִ֔י אֲשֶׁ֛ר לֹא־מֵֽעַמְּךָֿ֥ יִשְׂרָאֵ֖ל ה֑וּא וּבָֿ֛א מֵאֶ֥רֶץ רְחוֹקָ֖הֿ לְמַ֥עַן שְׁמֶֽךָֿ׃
[‏מב] כִּ֤י יִשְׁמְעוּן֙ אֶתֿ־שִׁמְךָֿ֣ הַגָּד֔וֹל וְאֶתֿ־יָֽדְֿךָ֙ הַֽחֲזָקָ֔הֿ וּזְרֹֽעֲךָֿ֖ הַנְּטוּיָ֑הֿ וּבָֿ֥א וְהִתְֿפַּלֵּ֖ל אֶל־הַבַּ֥יִתֿ הַזֶּֽהֿ׃
[‏מג] אַתָּ֞הֿ תִּשְׁמַ֤ע הַשָּׁמַ֙יִם֙ מְכֿ֣וֹן שִׁבְֿתֶּ֔ךָֿ וְעָשִׂ֕יתָֿ כְּכֹֿ֛ל אֲשֶׁר־יִקְרָ֥א אֵלֶ֖יךָֿ הַנָּכְֿרִ֑י לְמַ֣עַן יֵדְֿעוּן֩ כָּל־עַמֵּ֨י הָאָ֜רֶץ אֶתֿ־שְׁמֶ֗ךָֿ לְיִרְאָ֤הֿ אֹֽתְֿךָ֙ כְּעַמְּךָֿ֣ יִשְׂרָאֵ֔ל וְלָדַ֕עַתֿ כִּֽי־שִׁמְךָֿ֣ נִקְרָ֔א עַל־הַבַּ֥יִתֿ הַזֶּ֖הֿ אֲשֶׁ֥ר בָּנִֽיתִֿי׃ס
[‏מד] כִּֽי־יֵצֵ֨א עַמְּךָֿ֤ לַמִּלְחָמָה֙ עַל־אֹ֣יְב֔וֹ בַּדֶּ֖רֶךְֿ אֲשֶׁ֣ר תִּשְׁלָחֵ֑ם וְהִתְֿפַּֽלְל֣וּ אֶל־יְהֹוָ֗ה דֶּ֤רֶךְֿ הָעִיר֙ אֲשֶׁ֣ר בָּחַ֣רְתָּ בָּ֔הּ וְהַבַּ֖יִתֿ אֲשֶׁר־בָּנִ֥תִֿי לִשְׁמֶֽךָֿ׃
[‏מה] וְשָֽׁמַעְתָּ֙ הַשָּׁמַ֔יִם אֶתֿ־תְּפִֿלָּתָֿ֖ם וְאֶתֿ־תְּחִנָּתָֿ֑ם וְעָשִׂ֖יתָֿ מִשְׁפָּטָֽם׃
[‏מו] כִּ֣י יֶֽחֶטְאוּ־לָ֗ךְֿ כִּ֣י אֵ֤ין אָדָֿם֙ אֲשֶׁ֣ר לֹא־יֶֽחֱטָ֔א וְאָֽנַפְֿתָּ֣ בָ֔ם וּנְתַֿתָּ֖ם לִפְֿנֵ֣י אוֹיֵ֑בֿ וְשָׁבֿ֤וּם שֹֽׁבֵֿיהֶם֙ אֶל־אֶ֣רֶץ הָאוֹיֵ֔בֿ רְחוֹקָ֖הֿ א֥וֹ קְרוֹבָֽֿהֿ׃
[‏מז] וְהֵשִׁ֙יבֿוּ֙ אֶל־לִבָּ֔ם בָּאָ֖רֶץ אֲשֶׁ֣ר נִשְׁבּוּ־שָׁ֑ם וְשָׁ֣בֿוּ׀ וְהִֽתְֿחַנְּנ֣וּ אֵלֶ֗יךָֿ בְּאֶ֤רֶץ שֹֽׁבֵֿיהֶם֙ לֵאֿמֹ֔ר חָטָ֥אֿנוּ וְהֶֽעֱוִ֖ינוּ רָשָֽׁעְנוּ׃
[‏מח] וְשָׁ֣בֿוּ אֵלֶ֗יךָֿ בְּכָֿל־לְבָֿבָֿם֙ וּבְֿכָֿל־נַפְֿשָׁ֔ם בְּאֶ֥רֶץ אֹֽיְבֵֿיהֶ֖ם אֲשֶׁר־שָׁבֿ֣וּ אֹתָֿ֑ם וְהִֽתְֿפַּֽלְל֣וּ אֵלֶ֗יךָֿ דֶּ֤רֶךְֿ אַרְצָם֙ אֲשֶׁ֣ר נָתַֿ֣תָּהֿ לַֽאֲבֿוֹתָ֔ם הָעִיר֙ אֲשֶׁ֣ר בָּחַ֔רְתָּ וְהַבַּ֖יִתֿ אֲשֶׁר־בָּנִיתָֿ לִשְׁמֶֽךָֿ׃
[‏מט] וְשָֽׁמַעְתָּ֤ הַשָּׁמַ֙יִם֙ מְכֿ֣וֹן שִׁבְֿתְּךָ֔ אֶתֿ־תְּפִֿלָּתָֿ֖ם וְאֶתֿ־תְּחִנָּתָֿ֑ם וְעָשִׂ֖יתָֿ מִשְׁפָּטָֽם׃
[‏נ] וְסָֽלַחְתָּ֤ לְעַמְּךָ֙ אֲשֶׁ֣ר חָֽטְאוּ־לָ֔ךְֿ וּלְכָֿל־פִּשְׁעֵיהֶ֖ם אֲשֶׁ֣ר פָּֽשְׁעוּ־בָֿ֑ךְֿ וּנְתַֿתָּ֧ם לְרַֽחֲמִ֛ים לִפְֿנֵ֥י שֹׁבֵֿיהֶ֖ם וְרִֽחֲמֽוּם׃
[‏נא] כִּֽי־עַמְּךָֿ֥ וְנַֽחֲלָֽתְֿךָֿ֖ הֵ֑ם אֲשֶׁ֤ר הוֹצֵ֙אֿתָ֙ מִמִּצְרַ֔יִם מִתּ֖וֹךְֿ כּ֥וּר הַבַּרְזֶֽל׃
[‏נב] לִֽהְי֨וֹתֿ עֵינֶ֤יךָֿ פְֿתֻֿחוֹת֙ אֶל־תְּחִנַּ֣תֿ עַבְֿדְּךָ֔ וְאֶל־תְּחִנַּ֖תֿ עַמְּךָֿ֣ יִשְׂרָאֵ֑ל לִשְׁמֹ֣עַ אֲלֵיהֶ֔ם בְּכֹֿ֖ל קָֽרְאָ֥ם אֵלֶֽיךָֿ׃
[‏נג] כִּֽי־אַתָּ֞הֿ הִבְֿדַּלְתָּ֤ם לְךָ֙ לְֽנַֽחֲלָ֔הֿ מִכֹּ֖ל עַמֵּ֣י הָאָ֑רֶץ כַּֽאֲשֶׁ֨ר דִּבַּ֜רְתָּ בְּיַ֣דֿ׀ מֹשֶׁ֣הֿ עַבְֿדֶּ֗ךָֿ בְּהוֹצִֽיאֲךָֿ֧ אֶתֿ־אֲבֹֿתֵֿ֛ינוּ מִמִּצְרַ֖יִם אֲדֹֿנָ֥י יֱהֹוִֽה׃ס
[‏נד] וַיְהִ֣י׀ כְּכַֿלּ֣וֹתֿ שְׁלֹמֹ֗הֿ לְהִתְֿפַּלֵּל֙ אֶל־יְהֹוָ֔ה אֵ֛תֿ כָּל־הַתְּפִֿלָּ֥הֿ וְהַתְּחִנָּ֖הֿ הַזֹּ֑אֿתֿ קָ֞ם מִלִּפְֿנֵ֨י מִזְבַּ֤ח יְהֹוָה֙ מִכְּרֹ֣עַ עַל־בִּרְכָּ֔יו וְכַֿפָּ֖יו פְּרֻשׂ֥וֹתֿ הַשָּׁמָֽיִם׃
[‏נה] וַֽיַּעְמֹ֕דֿ וַיְבָ֕רֶךְֿ אֵ֖תֿ כָּל־קְהַ֣ל יִשְׂרָאֵ֑ל ק֥וֹל גָּדֿ֖וֹל לֵאֿמֹֽר׃
[‏נו] בָּר֣וּךְֿ יְהֹוָ֗ה אֲשֶׁ֨ר נָתַֿ֤ן מְנוּחָה֙ לְעַמּ֣וֹ יִשְׂרָאֵ֔ל כְּכֹֿ֖ל אֲשֶׁ֣ר דִּבֵּ֑ר לֹֽא־נָפַ֞ל דָּבָֿ֣ר אֶחָ֗דֿ מִכֹּל֙ דְּבָֿר֣וֹ הַטּ֔וֹבֿ אֲשֶׁ֣ר דִּבֶּ֔ר בְּיַ֖דֿ מֹשֶׁ֥הֿ עַבְֿדּֽוֹ׃
[‏נז] יְהִ֨י יְהֹוָ֤ה אֱלֹהֵ֙ינוּ֙ עִמָּ֔נוּ כַּֽאֲשֶׁ֥ר הָיָ֖הֿ עִם־אֲבֹֿתֵֿ֑ינוּ אַל־יַֽעַזְבֵֿ֖נוּ וְאַֽל־יִטְּשֵֽׁנוּ׃
[‏נח] לְהַטּ֥וֹתֿ לְבָֿבֵֿ֖נוּ אֵלָ֑יו לָלֶ֣כֶֿתֿ בְּכָֿל־דְּרָכָ֗יו וְלִשְׁמֹ֨ר מִצְוֹתָֿ֤יו וְחֻקָּיו֙ וּמִשְׁפָּטָ֔יו אֲשֶׁ֥ר צִוָּ֖הֿ אֶתֿ־אֲבֹֿתֵֽֿינוּ׃
[‏נט] וְיִֽהְי֨וּ דְֿבָֿרַ֜י אֵ֗לֶּהֿ אֲשֶׁ֤ר הִתְֿחַנַּ֙נְתִּי֙ לִפְֿנֵ֣י יְהֹוָ֔ה קְרֹבִֿ֛ים אֶל־יְהֹוָ֥ה אֱלֹהֵ֖ינוּ יוֹמָ֣ם וָלָ֑יְלָהֿ לַֽעֲשׂ֣וֹתֿ׀ מִשְׁפַּ֣ט עַבְֿדּ֗וֹ וּמִשְׁפַּ֛ט עַמּ֥וֹ יִשְׂרָאֵ֖ל דְּבַֿר־י֥וֹם בְּיוֹמֽוֹ׃
[‏ס] לְמַ֗עַן דַּ֚עַתֿ כָּל־עַמֵּ֣י הָאָ֔רֶץ כִּ֥י יְהֹוָ֖ה ה֣וּא הָֽאֱלֹהִ֑ים אֵ֖ין עֽוֹדֿ׃
[‏סא] וְהָיָ֤הֿ לְבַֿבְֿכֶֿם֙ שָׁלֵ֔ם עִ֖ם יְהֹוָ֣ה אֱלֹהֵ֑ינוּ לָלֶ֧כֶֿתֿ בְּחֻקָּ֛יו וְלִשְׁמֹ֥ר מִצְוֹתָֿ֖יו כַּיּ֥וֹם הַזֶּֽהֿ׃
[‏סב] וְֽהַמֶּ֔לֶךְֿ וְכָֿל־יִשְׂרָאֵ֖ל עִמּ֑וֹ זֹֽבְֿחִ֥ים זֶ֖בַֿח לִפְֿנֵ֥י יְהֹוָֽה׃
[‏סג] וַיִּזְבַּ֣ח שְׁלֹמֹ֗הֿ אֵ֣תֿ זֶ֣בַֿח הַשְּׁלָמִים֘ אֲשֶׁ֣ר זָבַֿ֣ח לַֽיהֹוָה֒ בָּקָ֗ר עֶשְׂרִ֤ים וּשְׁנַ֙יִם֙ אֶ֔לֶףֿ וְצֹ֕אֿן מֵאָ֥הֿ וְעֶשְׂרִ֖ים אָ֑לֶףֿ וַֽיַּחְנְכֿוּ֙ אֶתֿ־בֵּ֣יתֿ יְהֹוָ֔ה הַמֶּ֖לֶךְֿ וְכָֿל־בְּנֵ֥י יִשְׂרָאֵֽל׃
[‏סד] בַּיּ֣וֹם הַה֗וּא קִדַּ֨שׁ הַמֶּ֜לֶךְֿ אֶתֿ־תּ֣וֹךְֿ הֶֽחָצֵ֗ר אֲשֶׁר֙ לִפְֿנֵ֣י בֵֽֿיתֿ־יְהֹוָ֔ה כִּי־עָ֣שָׂהֿ שָׁ֗ם אֶתֿ־הָֽעֹלָה֙ וְאֶתֿ־הַמִּנְחָ֔הֿ וְאֵ֖תֿ חֶלְבֵֿ֣י הַשְּׁלָמִ֑ים כִּֽי־מִזְבַּ֤ח הַנְּחֹ֙שֶׁת֙ אֲשֶׁ֣ר לִפְֿנֵ֣י יְהֹוָ֔ה קָטֹ֗ן מֵֽהָכִֿיל֙ אֶתֿ־הָֽעֹלָ֣הֿ וְאֶתֿ־הַמִּנְחָ֔הֿ וְאֵ֖תֿ חֶלְבֵֿ֥י הַשְּׁלָמִֽים׃
[‏סה] וַיַּ֣עַשׂ שְׁלֹמֹ֣הֿ בָֽֿעֵתֿ־הַהִ֣יא׀ אֶתֿ־הֶֽחָ֡גֿ וְכָֿל־יִשְׂרָאֵ֣ל עִמּוֹ֩ קָהָ֨ל גָּד֜וֹל מִלְּבֿ֥וֹא חֲמָ֣תֿ׀ עַדֿ־נַ֣חַל מִצְרַ֗יִם לִפְֿנֵי֙ יְהֹוָ֣ה אֱלֹהֵ֔ינוּ שִׁבְֿעַ֥תֿ יָמִ֖ים וְשִׁבְֿעַ֣תֿ יָמִ֑ים אַרְבָּעָ֥הֿ עָשָׂ֖ר יֽוֹם׃
[‏סו] בַּיּ֤וֹם הַשְּׁמִינִי֙ שִׁלַּ֣ח אֶתֿ־הָעָ֔ם ‍ֽוַיְבָֽֿרְכֿ֖וּ אֶתֿ־הַמֶּ֑לֶךְֿ וַיֵּֽלְכֿ֣וּ לְאָֽהֳלֵיהֶ֗ם שְׂמֵחִים֙ וְט֣וֹבֵֿי לֵ֔בֿ עַ֣ל כָּל־הַטּוֹבָ֗הֿ אֲשֶׁ֨ר עָשָׂ֤הֿ יְהֹוָה֙ לְדָֿוִ֣דֿ עַבְֿדּ֔וֹ וּֽלְיִשְׂרָאֵ֖ל עַמּֽוֹ׃ס

פרק ט
[‏א] ‍ֽוַיְהִי֙ כְּכַֿלּ֣וֹתֿ שְׁלֹמֹ֔הֿ לִבְֿנ֥וֹתֿ אֶתֿ־בֵּֽיתֿ־יְהֹוָ֖ה וְאֶתֿ־בֵּ֣יתֿ הַמֶּ֑לֶךְֿ וְאֵת֙ כָּל־חֵ֣שֶׁק שְׁלֹמֹ֔הֿ אֲשֶׁ֥ר חָפֵֿ֖ץ לַֽעֲשֽׂוֹתֿ׃ס
[‏ב] וַיֵּרָ֧א יְהֹוָ֛ה אֶל־שְׁלֹמֹ֖הֿ שֵׁנִ֑יתֿ כַּֽאֲשֶׁ֛ר נִרְאָ֥הֿ אֵלָ֖יו בְּגִֿבְֿעֽוֹן׃
[‏ג] וַיֹּ֨אֿמֶר יְהֹוָ֜ה אֵלָ֗יו שָׁ֠מַעְתִּי אֶתֿ־תְּפִֿלָּֽתְֿךָֿ֣ וְאֶתֿ־תְּחִנָּֽתְֿךָ֘ אֲשֶׁ֣ר הִתְֿחַנַּ֣נְתָּהֿ לְפָֿנַי֒ הִקְדַּ֗שְׁתִּי אֶתֿ־הַבַּ֤יִתֿ הַזֶּה֙ אֲשֶׁ֣ר בָּנִ֔תָֿהֿ לָשֽׂוּם־שְׁמִ֥י שָׁ֖ם עַדֿ־עוֹלָ֑ם וְהָי֨וּ עֵינַ֧י וְלִבִּ֛י שָׁ֖ם כָּל־הַיָּמִֽים׃
[‏ד] וְאַתָּ֞הֿ אִם־תֵּלֵ֣ךְֿ לְפָֿנַ֗י כַּֽאֲשֶׁ֨ר הָלַ֜ךְֿ דָּוִ֤דֿ אָבִ֙יךָ֙ בְּתָֿם־לֵבָֿ֣בֿ וּבְֿיֹ֔שֶׁר לַֽעֲשׂ֕וֹתֿ כְּכֹֿ֖ל אֲשֶׁ֣ר צִוִּיתִֿ֑יךָֿ חֻקַּ֥י וּמִשְׁפָּטַ֖י תִּשְׁמֹֽר׃
[‏ה] וַֽהֲקִ֨מֹתִ֜י אֶתֿ־כִּסֵּ֧א מַֽמְלַכְֿתְּךָֿ֛ עַל־יִשְׂרָאֵ֖ל לְעֹלָ֑ם כַּֽאֲשֶׁ֣ר דִּבַּ֗רְתִּי עַל־דָּוִ֤דֿ אָבִ֙יךָ֙ לֵאֿמֹ֔ר לֹֽא־יִכָּרֵ֤תֿ לְךָ֙ אִ֔ישׁ מֵעַ֖ל כִּסֵּ֥א יִשְׂרָאֵֽל׃
[‏ו] אִם־שׁ֨וֹבֿ תְּשֻׁב֜וּן אַתֶּ֤ם וּבְֿנֵיכֶֿם֙ מֵֽאַֽחֲרַ֔י וְלֹ֤א תִֿשְׁמְרוּ֙ מִצְוֹתַֿ֣י חֻקֹּתַ֔י אֲשֶׁ֥ר נָתַֿ֖תִּי לִפְֿנֵיכֶֿ֑ם וַֽהֲלַכְֿתֶּ֗ם וַֽעֲבַֿדְֿתֶּם֙ אֱלֹהִ֣ים אֲחֵרִ֔ים וְהִשְׁתַּֽחֲוִיתֶֿ֖ם לָהֶֽם׃
[‏ז] וְהִכְֿרַתִּ֣י אֶתֿ־יִשְׂרָאֵ֗ל מֵעַ֨ל פְּנֵ֤י הָֽאֲדָֿמָה֙ אֲשֶׁ֣ר נָתַֿ֣תִּי לָהֶ֔ם וְאֶתֿ־הַבַּ֙יִת֙ אֲשֶׁ֣ר הִקְדַּ֣שְׁתִּי לִשְׁמִ֔י אֲשַׁלַּ֖ח מֵעַ֣ל פָּנָ֑י וְהָיָ֧הֿ יִשְׂרָאֵ֛ל לְמָשָׁ֥ל וְלִשְׁנִינָ֖הֿ בְּכָֿל־הָֽעַמִּֽים׃
[‏ח] וְהַבַּ֤יִתֿ הַזֶּה֙ יִֽהְיֶ֣הֿ עֶלְי֔וֹן כָּל־עֹבֵֿ֥ר עָלָ֖יו יִשֹּׁ֣ם וְשָׁרָ֑ק וְאָֽמְר֗וּ עַל־מֶ֨הֿ עָשָׂ֤הֿ יְהֹוָה֙ כָּ֔כָֿהֿ לָאָ֥רֶץ הַזֹּ֖אֿתֿ וְלַבַּ֥יִתֿ הַזֶּֽהֿ׃
[‏ט] וְאָֽמְר֗וּ עַל֩ אֲשֶׁ֨ר עָֽזְב֜וּ אֶתֿ־יְהֹוָ֣ה אֱלֹֽהֵיהֶ֗ם אֲשֶׁ֨ר הוֹצִ֣יא אֶתֿ־אֲבֹֿתָֿם֘ מֵאֶ֣רֶץ מִצְרַיִם֒ ‍ֽוַיַּֽחֲזִקוּ֙ בֵּֽאֿלֹהִ֣ים אֲחֵרִ֔ים וישתח֥ו לָהֶ֖ם וַיַּֽעַבְֿדֻֿ֑ם עַל־כֵּ֗ן הֵבִֿ֤יא יְהֹוָה֙ עֲלֵיהֶ֔ם אֵ֥תֿ כָּל־הָֽרָעָ֖הֿ הַזֹּֽאֿתֿ׃ס
[‏י] וַיְהִ֗י מִקְצֵה֙ עֶשְׂרִ֣ים שָׁנָ֔הֿ אֲשֶׁר־בָּנָ֥הֿ שְׁלֹמֹ֖הֿ אֶתֿ־שְׁנֵ֣י הַבָּתִּ֑ים אֶתֿ־בֵּ֥יתֿ יְהֹוָ֖ה וְאֶתֿ־בֵּ֥יתֿ הַמֶּֽלֶךְֿ׃
[‏יא] חִירָ֣ם מֶֽלֶךְֿ־צֹ֠ר נִשָּׂ֨א אֶתֿ־שְׁלֹמֹ֜הֿ בַּֽעֲצֵי֩ אֲרָזִ֨ים וּבַֽֿעֲצֵ֧י בְֿרוֹשִׁ֛ים וּבַֿזָּהָ֖בֿ לְכָֿל־חֶפְֿצ֑וֹ אָ֡ז יִתֵּן֩ הַמֶּ֨לֶךְֿ שְׁלֹמֹ֤הֿ לְחִירָם֙ עֶשְׂרִ֣ים עִ֔יר בְּאֶ֖רֶץ הַגָּלִֽיל׃
[‏יב] וַיֵּצֵ֤א חִירָם֙ מִצֹּ֔ר לִרְאוֹת֙ אֶתֿ־הֶ֣עָרִ֔ים אֲשֶׁ֥ר נָתַֿן־ל֖וֹ שְׁלֹמֹ֑הֿ וְלֹ֥א יָֽשְׁר֖וּ בְּעֵינָֽיו׃
[‏יג] וַיֹּ֕אֿמֶר מָ֚הֿ הֶֽעָרִ֣ים הָאֵ֔לֶּהֿ אֲשֶׁר־נָתַֿ֥תָּהֿ לִּ֖י אָחִ֑י וַיִּקְרָ֤א לָהֶם֙ אֶ֣רֶץ כָּב֔וּל עַ֖דֿ הַיּ֥וֹם הַזֶּֽהֿ׃ס
[‏יד] וַיִּשְׁלַ֥ח חִירָ֖ם לַמֶּ֑לֶךְֿ מֵאָ֥הֿ וְעֶשְׂרִ֖ים כִּכַּ֥ר זָהָֽבֿ׃
[‏טו] וְזֶ֨הֿ דְֿבַֿר־הַמַּ֜ס אֲשֶֽׁר־הֶֽעֱלָ֣הֿ׀ הַמֶּ֣לֶךְֿ שְׁלֹמֹ֗הֿ לִבְֿנוֹת֩ אֶתֿ־בֵּ֨יתֿ יְהֹוָ֤ה וְאֶתֿ־בֵּיתֿוֹ֙ וְאֶתֿ־הַמִּלּ֔וֹא וְאֵ֖תֿ חוֹמַ֣תֿ יְרֽוּשָׁלָ֑‍ִם וְאֶתֿ־חָצֹ֥ר וְאֶתֿ־מְגִֿדּ֖וֹ וְאֶתֿ־גָּֽזֶר׃
[‏טז] פַּרְעֹ֨הֿ מֶֽלֶךְֿ־מִצְרַ֜יִם עָלָ֗הֿ וַיִּלְכֹּ֤דֿ אֶתֿ־גֶּ֙זֶר֙ וַיִּשְׂרְפָֿ֣הּ בָּאֵ֔שׁ וְאֶתֿ־הַֽכְּנַֽעֲנִ֛י הַיֹּשֵׁ֥בֿ בָּעִ֖יר הָרָ֑גֿ וַֽיִּתְּנָהּ֙ שִׁלֻּחִ֔ים לְבִֿתּ֖וֹ אֵ֥שֶׁתֿ שְׁלֹמֹֽהֿ׃
[‏יז] וַיִּ֤בֶֿן שְׁלֹמֹה֙ אֶתֿ־גָּ֔זֶר וְאֶתֿ־בֵּ֥יתֿ חֹרֹ֖ן תַּחְתּֽוֹן׃
[‏יח] וְאֶֽתֿ־בַּֽעֲלָ֛תֿ וְאֶתֿ־תמ֥ר בַּמִּדְֿבָּ֖ר בָּאָֽרֶץ׃
[‏יט] וְאֵ֨תֿ כָּל־עָרֵ֤י הַֽמִּסְכְּנוֹת֙ אֲשֶׁ֣ר הָי֣וּ לִשְׁלֹמֹ֔הֿ וְאֵת֙ עָרֵ֣י הָרֶ֔כֶֿבֿ וְאֵ֖תֿ עָרֵ֣י הַפָּֽרָשִׁ֑ים וְאֵ֣תֿ׀ חֵ֣שֶׁק שְׁלֹמֹ֗הֿ אֲשֶׁ֤ר חָשַׁק֙ לִבְֿנ֤וֹתֿ בִּירֽוּשָׁלַ֙‍ִם֙ וּבַֿלְּבָֿנ֔וֹן וּבְֿכֹֿ֖ל אֶ֥רֶץ מֶמְשַׁלְתּֽוֹ׃
[‏כ] כָּל־הָ֠עָם הַנּוֹתָ֨ר מִן־הָֽאֱמֹרִ֜י הַֽחִתִּ֤י הַפְּרִזִּי֙ הַֽחִוִּ֣י וְהַיְבֿוּסִ֔י אֲשֶׁ֛ר לֹֽא־מִבְּנֵ֥י יִשְׂרָאֵ֖ל הֵֽמָּהֿ׃
[‏כא] בְּנֵיהֶ֗ם אֲשֶׁ֨ר נֹֽתְֿר֤וּ אַֽחֲרֵיהֶם֙ בָּאָ֔רֶץ אֲשֶׁ֧ר לֹא־יָֽכְֿל֛וּ בְּנֵ֥י יִשְׂרָאֵ֖ל לְהַֽחֲרִימָ֑ם וַיַּֽעֲלֵ֤ם שְׁלֹמֹה֙ לְמַס־עֹבֵ֔דֿ עַ֖דֿ הַיּ֥וֹם הַזֶּֽהֿ׃
[‏כב] וּמִבְּנֵי֙ יִשְׂרָאֵ֔ל לֹֽא־נָתַֿ֥ן שְׁלֹמֹ֖הֿ עָ֑בֶֿדֿ כִּי־הֵ֞ם אַנְשֵׁ֣י הַמִּלְחָמָ֗הֿ וַֽעֲבָֿדָֿיו֙ וְשָׂרָ֣יו וְשָׁלִשָׁ֔יו וְשָׂרֵ֥י רִכְֿבּ֖וֹ וּפָֽֿרָשָֽׁיו׃ס
[‏כג] אֵ֣לֶּהֿ׀ שָׂרֵ֣י הַנִּצָּבִ֗ים אֲשֶׁ֤ר עַל־הַמְּלָאֿכָֿה֙ לִשְׁלֹמֹ֔הֿ חֲמִשִּׁ֖ים וַֽחֲמֵ֣שׁ מֵא֑וֹתֿ הָרֹדִֿ֣ים בָּעָ֔ם הָֽעֹשִׂ֖ים בַּמְּלָאֿכָֽֿהֿ׃
[‏כד] אַ֣ךְֿ בַּתֿ־פַּרְעֹ֗הֿ עָֽלְתָֿה֙ מֵעִ֣יר דָּוִ֔דֿ אֶל־בֵּיתָֿ֖הּ אֲשֶׁ֣ר בָּֽנָהֿ־לָ֑הּ אָ֖ז בָּנָ֥הֿ אֶתֿ־הַמִּלּֽוֹא׃
[‏כה] וְהֶֽעֱלָ֣הֿ שְׁלֹמֹ֡הֿ שָׁלֹשׁ֩ פְּעָמִ֨ים בַּשָּׁנָ֜הֿ עֹל֣וֹתֿ וּשְׁלָמִ֗ים עַל־הַמִּזְבֵּ֙חַ֙ אֲשֶׁ֣ר בָּנָ֣הֿ לַֽיהֹוָ֔ה וְהַקְטֵ֣יר אִתּ֗וֹ אֲשֶׁ֖ר לִפְֿנֵ֣י יְהֹוָ֑ה וְשִׁלַּ֖ם אֶתֿ־הַבָּֽיִתֿ׃
[‏כו] וָאֳנִ֡י עָשָׂה֩ הַמֶּ֨לֶךְֿ שְׁלֹמֹ֜הֿ בְּעֶצְיֽוֹן־גֶּ֨בֶֿר אֲשֶׁ֧ר אֶתֿ־אֵל֛וֹתֿ עַל־שְׂפַֿ֥תֿ יַם־ס֖וּףֿ בְּאֶ֥רֶץ אֱדֽֿוֹם׃
[‏כז] וַיִּשְׁלַ֨ח חִירָ֤ם בָּֽאֳנִי֙ אֶתֿ־עֲבָֿדָ֔יו אַנְשֵׁ֣י אֳנִיּ֔וֹתֿ יֹֽדְֿעֵ֖י הַיָּ֑ם עִ֖ם עַבְֿדֵֿ֥י שְׁלֹמֹֽהֿ׃
[‏כח] וַיָּבֹֿ֣אוּ אוֹפִ֔ירָהֿ וַיִּקְח֤וּ מִשָּׁם֙ זָהָ֔בֿ אַרְבַּֽע־מֵא֥וֹתֿ וְעֶשְׂרִ֖ים כִּכָּ֑ר וַיָּבִֿ֖אוּ אֶל־הַמֶּ֥לֶךְֿ שְׁלֹמֹֽהֿ׃פ

פרק י
[‏א] וּמַֽלְכַּתֿ־שְׁבָ֗א שֹׁמַ֛עַתֿ אֶתֿ־שֵׁ֥מַע שְׁלֹמֹ֖הֿ לְשֵׁ֣ם יְהֹוָ֑ה וַתָּבֹֿ֥א לְנַסֹּתֿ֖וֹ בְּחִידֽֿוֹתֿ׃
[‏ב] וַתָּבֹֿ֣א יְרֽוּשָׁלַ֗‍ְמָהֿ בְּחַיִל֘ כָּבֵֿ֣דֿ מְאֹד֒ גְּ֠מַלִּים נֹֽשְׂאִ֨ים בְּשָׂמִ֧ים וְזָהָ֛בֿ רַבֿ־מְאֹ֖דֿ וְאֶ֣בֶֿן יְקָרָ֑הֿ וַתָּבֹֿא֙ אֶל־שְׁלֹמֹ֔הֿ וַתְּדַֿבֵּ֣ר אֵלָ֔יו אֵ֛תֿ כָּל־אֲשֶׁ֥ר הָיָ֖הֿ עִם־לְבָֿבָֽֿהּ׃
[‏ג] וַיַּגֶּדֿ־לָ֥הּ שְׁלֹמֹ֖הֿ אֶתֿ־כָּל־דְּבָֿרֶ֑יהָ לֹֽא־הָיָ֤הֿ דָּבָֿר֙ נֶעְלָ֣ם מִן־הַמֶּ֔לֶךְֿ אֲשֶׁ֧ר ל֦אֺ הִגִּ֖ידֿ לָֽהּ׃
[‏ד] וַתֵּ֙רֶא֙ מַֽלְכַּתֿ־שְׁבָ֔א אֵ֖תֿ כָּל־חָכְֿמַ֣תֿ שְׁלֹמֹ֑הֿ וְהַבַּ֖יִתֿ אֲשֶׁ֥ר בָּנָֽהֿ׃
[‏ה] וּמַֽאֲכַֿ֣ל שֻׁלְחָנ֡וֹ וּמוֹשַׁ֣בֿ עֲבָֿדָֿיו֩ וּמַֽעֲמַ֨דֿ מְשָֽׁרְתֿוֹ וּמַלְבֻּֽשֵׁיהֶם֙ וּמַשְׁקָ֔יו וְעֹ֣לָת֔וֹ אֲשֶׁ֥ר יַֽעֲלֶ֖הֿ בֵּ֣יתֿ יְהֹוָ֑ה וְלֹא־הָ֥יָהֿ בָֿ֛הּ ע֖וֹדֿ רֽוּחַ׃
[‏ו] וַתֹּ֙אֿמֶר֙ אֶל־הַמֶּ֔לֶךְֿ אֱמֶת֙ הָיָ֣הֿ הַדָּבָ֔ר אֲשֶׁ֥ר שָׁמַ֖עְתִּי בְּאַרְצִ֑י עַל־דְּבָֿרֶ֖יךָֿ וְעַל־חָכְֿמָתֶֽֿךָֿ׃
[‏ז] וְלֹא־הֶֽאֱמַ֣נְתִּי לַדְּבָֿרִ֗ים עַ֤דֿ אֲשֶׁר־בָּ֙אֿתִֿי֙ וַתִּרְאֶ֣ינָהֿ עֵינַ֔י וְהִנֵּ֥הֿ לֹֽא־הֻגַּדֿ־לִ֖י הַחֵ֑צִי הוֹסַ֤פְֿתָּ חָכְֿמָה֙ וָט֔וֹבֿ אֶל־הַשְּׁמוּעָ֖הֿ אֲשֶׁ֥ר שָׁמָֽעְתִּי׃
[‏ח] אַשְׁרֵ֣י אֲנָשֶׁ֔יךָֿ אַשְׁרֵ֖י עֲבָֿדֶֿ֣יךָֿ אֵ֑לֶּהֿ הָעֹֽמְדִֿ֤ים לְפָֿנֶ֙יךָ֙ תָּמִ֔ידֿ הַשֹּֽׁמְעִ֖ים אֶתֿ־חָכְֿמָתֶֽֿךָֿ׃
[‏ט] יְהִ֨י יְהֹוָ֤ה אֱלֹהֶ֙יךָ֙ בָּר֔וּךְֿ אֲשֶׁר֙ חָפֵֿ֣ץ בְּךָ֔ לְתִֿתְּךָֿ֖ עַל־כִּסֵּ֣א יִשְׂרָאֵ֑ל בְּאַֽהֲבַ֨תֿ יְהֹוָ֤ה אֶתֿ־יִשְׂרָאֵל֙ לְעֹלָ֔ם וַיְשִֽׂימְךָֿ֣ לְמֶ֔לֶךְֿ לַֽעֲשׂ֥וֹתֿ מִשְׁפָּ֖ט וּצְדָֿקָֽהֿ׃
[‏י] וַתִּתֵּ֨ן לַמֶּ֜לֶךְֿ מֵאָ֥הֿ וְעֶשְׂרִ֣ים׀ כִּכַּ֣ר זָהָ֗בֿ וּבְֿשָׂמִ֛ים הַרְבֵּ֥הֿ מְאֹ֖דֿ וְאֶ֣בֶֿן יְקָרָ֑הֿ לֹא־בָֿא֩ כַֿבֹּ֨שֶׂם הַה֥וּא עוֹד֙ לָרֹ֔בֿ אֲשֶׁר־נָֽתְֿנָ֥הֿ מַֽלְכַּתֿ־שְׁבָֿ֖א לַמֶּ֥לֶךְֿ שְׁלֹמֹֽהֿ׃
[‏יא] וְגַֿם֙ אֳנִ֣י חִירָ֔ם אֲשֶׁר־נָשָׂ֥א זָהָ֖בֿ מֵֽאוֹפִֿ֑יר הֵבִ֨יא מֵאֹפִ֜יר עֲצֵ֧י אַלְמֻגִּ֛ים הַרְבֵּ֥הֿ מְאֹ֖דֿ וְאֶ֥בֶֿן יְקָרָֽהֿ׃
[‏יב] וַיַּ֣עַשׂ הַ֠מֶּלֶךְֿ אֶתֿ־עֲצֵ֨י הָֽאַלְמֻגִּ֜ים מִסְעָ֤דֿ לְבֵֽֿיתֿ־יְהֹוָה֙ וּלְבֵֿ֣יתֿ הַמֶּ֔לֶךְֿ וְכִֿנֹּר֥וֹתֿ וּנְבָֿלִ֖ים לַשָּׁרִ֑ים לֹ֣א בָֽֿא־כֵ֞ן עֲצֵ֤י אַלְמֻגִּים֙ וְלֹ֣א נִרְאָ֔הֿ עַ֖דֿ הַיּ֥וֹם הַזֶּֽהֿ׃
[‏יג] וְהַמֶּ֨לֶךְֿ שְׁלֹמֹ֜הֿ נָתַֿ֣ן לְמַֽלְכַּתֿ־שְׁבָ֗א אֶתֿ־כָּל־חֶפְֿצָהּ֙ אֲשֶׁ֣ר שָׁאָ֔לָהֿ מִלְּבַֿד֙ אֲשֶׁ֣ר נָֽתַֿן־לָ֔הּ כְּיַ֖דֿ הַמֶּ֣לֶךְֿ שְׁלֹמֹ֑הֿ וַתֵּ֛פֶֿן וַתֵּ֥לֶךְֿ לְאַרְצָ֖הּ הִ֥יא וַֽעֲבָֿדֶֽֿיהָ׃ס
[‏יד] וַֽיְהִי֙ מִשְׁקַ֣ל הַזָּהָ֔בֿ אֲשֶׁר־בָּ֥א לִשְׁלֹמֹ֖הֿ בְּשָׁנָ֣הֿ אֶחָ֑תֿ שֵׁ֥שׁ מֵא֛וֹתֿ שִׁשִּׁ֥ים וָשֵׁ֖שׁ כִּכַּ֥ר זָהָֽבֿ׃
[‏טו] לְבַֿד֙ מֵֽאַנְשֵׁ֣י הַתָּרִ֔ים וּמִסְחַ֖ר הָרֹכְֿלִ֑ים וְכָֿל־מַלְכֵֿ֥י הָעֶ֖רֶבֿ וּפַֿח֥וֹתֿ הָאָֽרֶץ׃
[‏טז] וַיַּ֨עַשׂ הַמֶּ֧לֶךְֿ שְׁלֹמֹ֛הֿ מָאֿתַֿ֥יִם צִנָּ֖הֿ זָהָ֣בֿ שָׁח֑וּט שֵֽׁשׁ־מֵא֣וֹתֿ זָהָ֔בֿ יַֽעֲלֶ֖הֿ עַל־הַצִּנָּ֥הֿ הָֽאֶחָֽתֿ׃
[‏יז] וּשְׁלֹֽשׁ־מֵא֤וֹתֿ מָֽגִֿנִּים֙ זָהָ֣בֿ שָׁח֔וּט שְׁלֹ֤שֶׁתֿ מָנִים֙ זָהָ֔בֿ יַֽעֲלֶ֖הֿ עַל־הַמָּגֵֿ֣ן הָֽאֶחָ֑תֿ וַיִּתְּנֵ֣ם הַמֶּ֔לֶךְֿ בֵּ֖יתֿ יַ֥עַר הַלְּבָֿנֽוֹן׃ס
[‏יח] וַיַּ֧עַשׂ הַמֶּ֛לֶךְֿ כִּסֵּא־שֵׁ֖ן גָּדֿ֑וֹל וַיְצַפֵּ֖הוּ זָהָ֥בֿ מוּפָֽֿז׃
[‏יט] שֵׁ֧שׁ מַֽעֲל֣וֹתֿ לַכִּסֵּ֗הֿ וְרֹ֨אֿשׁ עָגֹֿ֤ל לַכִּסֵּה֙ מֵאַֽחֲרָ֔יו וְיָדֹֿ֛תֿ מִזֶּ֥הֿ וּמִזֶּ֖הֿ אֶל־מְק֣וֹם הַשָּׁ֑בֶֿתֿ וּשְׁנַ֣יִם אֲרָי֔וֹתֿ עֹֽמְדִֿ֖ים אֵ֥צֶל הַיָּדֽֿוֹתֿ׃
[‏כ] וּשְׁנֵ֧ים עָשָׂ֣ר אֲרָיִ֗ים עֹֽמְדִֿ֥ים שָׁ֛ם עַל־שֵׁ֥שׁ הַֽמַּֽעֲל֖וֹתֿ מִזֶּ֣הֿ וּמִזֶּ֑הֿ לֹא־נַֽעֲשָׂ֥הֿ כֵֿ֖ן לְכָֿל־מַמְלָכֽֿוֹתֿ׃
[‏כא] וְ֠כֹֿל כְּלֵ֞י מַשְׁקֵ֨הֿ הַמֶּ֤לֶךְֿ שְׁלֹמֹה֙ זָהָ֔בֿ וְכֹ֗ל כְּלֵ֛י בֵּֽיתֿ־יַ֥עַר הַלְּבָֿנ֖וֹן זָהָ֣בֿ סָגֿ֑וּר אֵ֣ין כֶּ֗סֶףֿ לֹ֥א נֶחְשָׁ֛בֿ בִּימֵ֥י שְׁלֹמֹ֖הֿ לִמְאֽוּמָהֿ׃
[‏כב] כִּי֩ אֳנִ֨י תַֿרְשִׁ֤ישׁ לַמֶּ֙לֶךְ֙ בַּיָּ֔ם עִ֖ם אֳנִ֣י חִירָ֑ם אַחַת֩ לְשָׁלֹ֨שׁ שָׁנִ֜ים תָּבֿ֣וֹא׀ אֳנִ֣י תַֿרְשִׁ֗ישׁ נֹֽשְׂאֵת֙ זָהָ֣בֿ וָכֶ֔סֶףֿ שֶׁנְהַבִּ֥ים וְקֹפִֿ֖ים וְתֻֿכִּיִּֽים׃
[‏כג] וַיִּגְֿדַּל֙ הַמֶּ֣לֶךְֿ שְׁלֹמֹ֔הֿ מִכֹּ֖ל מַלְכֵֿ֣י הָאָ֑רֶץ לְעֹ֖שֶׁר וּלְחָכְֿמָֽהֿ׃
[‏כד] וְכָ֨ל־הָאָ֔רֶץ מְבַֿקְשִׁ֖ים אֶתֿ־פְּנֵ֣י שְׁלֹמֹ֑הֿ לִשְׁמֹ֙עַ֙ אֶתֿ־חָכְֿמָת֔וֹ אֲשֶׁר־נָתַֿ֥ן אֱלֹהִ֖ים בְּלִבּֽוֹ׃
[‏כה] וְהֵ֣מָּהֿ מְבִֿאִ֣ים אִ֣ישׁ מִנְחָת֡וֹ כְּלֵ֣י כֶֿסֶף֩ וּכְֿלֵ֨י זָהָ֤בֿ וּשְׂלָמוֹת֙ וְנֵ֣שֶׁק וּבְֿשָׂמִ֔ים סוּסִ֖ים וּפְֿרָדִֿ֑ים דְּבַֿר־שָׁנָ֖הֿ בְּשָׁנָֽהֿ׃ס
[‏כו] וַיֶּֽאֱסֹ֣ףֿ שְׁלֹמֹה֘ רֶ֣כֶֿבֿ וּפָֽֿרָשִׁים֒ וַֽיְהִי־ל֗וֹ אֶ֤לֶףֿ וְאַרְבַּֽע־מֵאוֹת֙ רֶ֔כֶֿבֿ וּשְׁנֵֽים־עָשָׂ֥ר אֶ֖לֶףֿ פָּֽרָשִׁ֑ים וַיַּנְחֵם֙ בְּעָרֵ֣י הָרֶ֔כֶֿבֿ וְעִם־הַמֶּ֖לֶךְֿ בִּירֽוּשָׁלָֽ‍ִם׃
[‏כז] וַיִּתֵּ֨ן הַמֶּ֧לֶךְֿ אֶתֿ־הַכֶּ֛סֶףֿ בִּירֽוּשָׁלַ֖‍ִם כָּֽאֲבָֿנִ֑ים וְאֵ֣תֿ הָֽאֲרָזִ֗ים נָתַֿ֛ן כַּשִּׁקְמִ֥ים אֲשֶׁר־בַּשְּׁפֵֿלָ֖הֿ לָרֹֽבֿ׃
[‏כח] וּמוֹצָ֧א הַסּוּסִ֛ים אֲשֶׁ֥ר לִשְׁלֹמֹ֖הֿ מִמִּצְרָ֑יִם וּמִקְוֵ֕הֿ סֹֽחֲרֵ֣י הַמֶּ֔לֶךְֿ יִקְח֥וּ מִקְוֵ֖הֿ בִּמְחִֽיר׃
[‏כט] וַֽ֠תַּֽעֲלֶהֿ וַתֵּצֵ֨א מֶרְכָּבָֿ֤הֿ מִמִּצְרַ֙יִם֙ בְּשֵׁ֣שׁ מֵא֣וֹתֿ כֶּ֔סֶףֿ וְס֖וּס בַּֽחֲמִשִּׁ֣ים וּמֵאָ֑הֿ וְ֠כֵֿן לְכָֿל־מַלְכֵֿ֧י הַֽחִתִּ֛ים וּלְמַלְכֵֿ֥י אֲרָ֖ם בְּיָדָֿ֥ם יֹצִֽאוּ׃פ

פרק יא
[‏א] וְהַמֶּ֣לֶךְֿ שְׁלֹמֹ֗הֿ אָהַ֞בֿ נָשִׁ֧ים נָכְֿרִיּ֛וֹתֿ רַבּ֖וֹתֿ וְאֶתֿ־בַּתֿ־פַּרְעֹ֑הֿ מוֹאֲבִֿיּ֤וֹתֿ עַמֳּנִיּוֹת֙ אֲדֹֿ֣מִיֹּ֔תֿ צֵדְֿנִיֹּ֖תֿ חִתִּיֹּֽתֿ׃
[‏ב] מִן־הַגּוֹיִ֗ם אֲשֶׁ֣ר אָֽמַר־יְהֹוָה֩ אֶל־בְּנֵ֨י יִשְׂרָאֵ֜ל לֹֽא־תָֿבֹֿ֣אוּ בָֿהֶ֗ם וְהֵם֙ לֹֽא־יָבֹֿ֣אוּ בָֿכֶ֔ם אָכֵֿן֙ יַטּ֣וּ אֶתֿ־לְבַֿבְֿכֶ֔ם אַֽחֲרֵ֖י אֱלֹֽהֵיהֶ֑ם בָּהֶ֛ם דָּבַֿ֥ק שְׁלֹמֹ֖הֿ לְאַֽהֲבָֽֿהֿ׃
[‏ג] וַֽיְהִי־ל֣וֹ נָשִׁ֗ים שָׂרוֹת֙ שְׁבַֿ֣ע מֵא֔וֹתֿ וּפִֽֿלַגְֿשִׁ֖ים שְׁלֹ֣שׁ מֵא֑וֹתֿ וַיַּטּ֥וּ נָשָׁ֖יו אֶתֿ־לִבּֽוֹ׃
[‏ד] וַיְהִ֗י לְעֵת֙ זִקְנַ֣תֿ שְׁלֹמֹ֔הֿ נָשָׁיו֙ הִטּ֣וּ אֶתֿ־לְבָֿב֔וֹ אַֽחֲרֵ֖י אֱלֹהִ֣ים אֲחֵרִ֑ים וְלֹֽא־הָיָ֨הֿ לְבָֿבֿ֤וֹ שָׁלֵם֙ עִם־יְהֹוָ֣ה אֱלֹהָ֔יו כִּלְבַֿ֖בֿ דָּוִ֥ידֿ אָבִֽֿיו׃
[‏ה] וַיֵּ֣לֶךְֿ שְׁלֹמֹ֔הֿ אַֽחֲרֵ֣י עַשְׁתֹּ֔רֶתֿ אֱלֹהֵ֖י צִֽדֹֿנִ֑ים וְאַֽחֲרֵ֣י מִלְכֹּ֔ם שִׁקֻּ֖ץ עַמֹּנִֽים׃
[‏ו] וַיַּ֧עַשׂ שְׁלֹמֹ֛הֿ הָרַ֖ע בְּעֵינֵ֣י יְהֹוָ֑ה וְלֹ֥א מִלֵּ֛א אַֽחֲרֵ֥י יְהֹוָ֖ה כְּדָֿוִ֥דֿ אָבִֽֿיו׃ס
[‏ז] אָז֩ יִבְֿנֶ֨הֿ שְׁלֹמֹ֜הֿ בָּמָ֗הֿ לִכְֿמוֹשׁ֙ שִׁקֻּ֣ץ מוֹאָ֔בֿ בָּהָ֕ר אֲשֶׁ֖ר עַל־פְּנֵ֣י יְרֽוּשָׁלָ֑‍ִם וּלְמֹ֕לֶךְֿ שִׁקֻּ֖ץ בְּנֵ֥י עַמּֽוֹן׃
[‏ח] וְכֵֿ֣ן עָשָׂ֔הֿ לְכָֿל־נָשָׁ֖יו הַנָּכְֿרִיּ֑וֹתֿ מַקְטִיר֥וֹתֿ וּֽמְזַבְּח֖וֹתֿ לֵאֿלֹֽהֵיהֶֽן׃
[‏ט] וַיִּתְֿאַנַּ֥ףֿ יְהֹוָ֖ה בִּשְׁלֹמֹ֑הֿ כִּֽי־נָטָ֣הֿ לְבָֿב֗וֹ מֵעִ֤ם יְהֹוָה֙ אֱלֹהֵ֣י יִשְׂרָאֵ֔ל הַנִּרְאָ֥הֿ אֵלָ֖יו פַּֽעֲמָֽיִם׃
[‏י] וְצִוָּ֤הֿ אֵלָיו֙ עַל־הַדָּבָֿ֣ר הַזֶּ֔הֿ לְבִ֨לְתִּי־לֶ֔כֶֿתֿ אַֽחֲרֵ֖י אֱלֹהִ֣ים אֲחֵרִ֑ים וְלֹ֣א שָׁמַ֔ר אֵ֥תֿ אֲשֶׁר־צִוָּ֖הֿ יְהֹוָֽה׃ס
[‏יא] וַיֹּ֨אֿמֶר יְהֹוָ֜ה לִשְׁלֹמֹ֗הֿ יַ֚עַן אֲשֶׁ֣ר הָֽיְתָֿהֿ־זֹּ֣אֿתֿ עִמָּ֔ךְֿ וְלֹ֤א שָׁמַרְתָּ֙ בְּרִיתִֿ֣י וְחֻקֹּתַ֔י אֲשֶׁ֥ר צִוִּ֖יתִֿי עָלֶ֑יךָֿ קָרֹ֨עַ אֶקְרַ֤ע אֶתֿ־הַמַּמְלָכָֿה֙ מֵֽעָלֶ֔יךָֿ וּנְתַֿתִּ֖יהָ לְעַבְֿדֶּֽךָֿ׃
[‏יב] אַךְֿ־בְּיָמֶ֙יךָ֙ לֹ֣א אֶֽעֱשֶׂ֔נָּהֿ לְמַ֖עַן דָּוִ֣דֿ אָבִֿ֑יךָֿ מִיַּ֥דֿ בִּנְךָֿ֖ אֶקְרָעֶֽנָּהֿ׃
[‏יג] רַ֤ק אֶתֿ־כָּל־הַמַּמְלָכָֿה֙ לֹ֣א אֶקְרָ֔ע שֵׁ֥בֶֿט אֶחָ֖דֿ אֶתֵּ֣ן לִבְֿנֶ֑ךָֿ לְמַ֙עַן֙ דָּוִ֣דֿ עַבְֿדִּ֔י וּלְמַ֥עַן יְרֽוּשָׁלַ֖‍ִם אֲשֶׁ֥ר בָּחָֽרְתִּי׃ס
[‏יד] וַיָּ֨קֶם יְהֹוָ֤ה שָׂטָן֙ לִשְׁלֹמֹ֔הֿ אֵ֖תֿ הֲדַֿ֣דֿ הָֽאֲדֹֿמִ֑י מִזֶּ֧רַע הַמֶּ֛לֶךְֿ ה֖וּא בֶּֽאֱדֽֿוֹם׃
[‏טו] וַיְהִ֗י בִּֽהְי֤וֹתֿ דָּוִד֙ אֶתֿ־אֱד֔וֹם בַּֽעֲל֗וֹתֿ יוֹאָב֙ שַׂ֣ר הַצָּבָ֔א לְקַבֵּ֖ר אֶתֿ־הַֽחֲלָלִ֑ים וַיַּ֥ךְֿ כָּל־זָכָֿ֖ר בֶּֽאֱדֽֿוֹם׃
[‏טז] כִּ֣י שֵׁ֧שֶׁתֿ חֳדָֿשִׁ֛ים יָֽשַׁבֿ־שָׁ֥ם יוֹאָ֖בֿ וְכָֿל־יִשְׂרָאֵ֑ל עַדֿ־הִכְֿרִ֥יתֿ כָּל־זָכָֿ֖ר בֶּֽאֱדֽֿוֹם׃
[‏יז] וַיִּבְֿרַ֣ח אֲדַ֡דֿ הוּא֩ וַֽאֲנָשִׁ֨ים אֲדֹֽֿמִיִּ֜ים מֵֽעַבְֿדֵֿ֥י אָבִֿ֛יו אִתּ֖וֹ לָבֿ֣וֹא מִצְרָ֑יִם וַֽהֲדַֿ֖דֿ נַ֥עַר קָטָֽן׃
[‏יח] וַיָּקֻ֙מוּ֙ מִמִּדְֿיָ֔ן וַיָּבֹֿ֖אוּ פָּאֿרָ֑ן וַיִּקְחוּ֩ אֲנָשִׁ֨ים עִמָּ֜ם מִפָּאֿרָ֗ן וַיָּבֹֿ֤אוּ מִצְרַ֙יִם֙ אֶל־פַּרְעֹ֣הֿ מֶֽלֶךְֿ־מִצְרַ֔יִם וַיִּתֶּן־ל֣וֹ בַ֗יִתֿ וְלֶ֙חֶם֙ אָ֣מַר ל֔וֹ וְאֶ֖רֶץ נָ֥תַֿן לֽוֹ׃
[‏יט] וַיִּמְצָא֙ הֲדַֿ֥דֿ חֵ֛ן בְּעֵינֵ֥י פַֿרְעֹ֖הֿ מְאֹ֑דֿ וַיִּֽתֶּן־ל֤וֹ אִשָּׁה֙ אֶתֿ־אֲח֣וֹתֿ אִשְׁתּ֔וֹ אֲח֖וֹתֿ תַּחְפְּנֵ֥יס הַגְּבִֿירָֽהֿ׃
[‏כ] וַתֵּ֨לֶדֿ ל֜וֹ אֲח֣וֹתֿ תַּחְפְּנֵ֗יס אֵ֚תֿ גְּנֻבַֿ֣תֿ בְּנ֔וֹ וַתִּגְֿמְלֵ֣הוּ תַֿחְפְּנֵ֔ס בְּתֿ֖וֹךְֿ בֵּ֣יתֿ פַּרְעֹ֑הֿ וַיְהִ֤י גְֿנֻבַֿת֙ בֵּ֣יתֿ פַּרְעֹ֔הֿ בְּתֿ֖וֹךְֿ בְּנֵ֥י פַֿרְעֹֽהֿ׃
[‏כא] וַֽהֲדַ֞דֿ שָׁמַ֣ע בְּמִצְרַ֗יִם כִּֽי־שָׁכַֿ֤בֿ דָּוִד֙ עִם־אֲבֹֿתָ֔יו וְכִֿי־מֵ֖תֿ יוֹאָ֣בֿ שַֽׂר־הַצָּבָֿ֑א וַיֹּ֤אֿמֶר הֲדַֿד֙ אֶל־פַּרְעֹ֔הֿ שַׁלְּחֵ֖נִי וְאֵלֵ֥ךְֿ אֶל־אַרְצִֽי׃
[‏כב] וַיֹּ֧אֿמֶר ל֣וֹ פַֿרְעֹ֗הֿ כִּ֠י מָהֿ־אַתָּ֤הֿ חָסֵר֙ עִמִּ֔י וְהִנְּךָֿ֥ מְבַֿקֵּ֖שׁ לָלֶ֣כֶֿתֿ אֶל־אַרְצֶ֑ךָֿ וַיֹּ֣אֿמֶר׀ ל֔אֺ כִּ֥י שַׁלֵּ֖חַ תְּשַׁלְּחֵֽנִי׃
[‏כג] וַיָּ֨קֶם אֱלֹהִ֥ים לוֹ֙ שָׂטָ֔ן אֶתֿ־רְז֖וֹן בֶּן־אֶלְיָדָֿ֑ע אֲשֶׁ֣ר בָּרַ֗ח מֵאֵ֛תֿ הֲדַֿדְֿעֶ֥זֶר מֶֽלֶךְֿ־צוֹבָֿ֖הֿ אֲדֹֿנָֽיו׃
[‏כד] וַיִּקְבֹּ֤ץ עָלָיו֙ אֲנָשִׁ֔ים וַיְהִ֣י שַׂר־גְּד֔וּדֿ בַּֽהֲרֹ֥גֿ דָּוִ֖דֿ אֹתָֿ֑ם וַיֵּֽלְכֿ֤וּ דַֿמֶּ֙שֶׂק֙ וַיֵּ֣שְׁבֿוּ בָ֔הּ וַֽיִּמְלְכֿ֖וּ בְּדַֿמָּֽשֶׂק׃
[‏כה] וַיְהִ֨י שָׂטָ֤ן לְיִשְׂרָאֵל֙ כָּל־יְמֵ֣י שְׁלֹמֹ֔הֿ וְאֶתֿ־הָֽרָעָ֖הֿ אֲשֶׁ֣ר הֲדָֿ֑דֿ וַיָּקָץ֙ בְּיִשְׂרָאֵ֔ל וַיִּמְלֹ֖ךְֿ עַל־אֲרָֽם׃ס
[‏כו] וְיָֽרָבְֿעָם֩ בֶּן־נְבָ֨ט אֶפְֿרָתִ֜י מִן־הַצְּרֵדָ֗הֿ וְשֵׁ֤ם אִמּוֹ֙ צְרוּעָה֙ אִשָּׁ֣הֿ אַלְמָנָ֔הֿ עֶ֖בֶֿדֿ לִשְׁלֹמֹ֑הֿ וַיָּ֥רֶם יָ֖דֿ בַּמֶּֽלֶךְֿ׃
[‏כז] וְזֶ֣הֿ הַדָּבָ֔ר אֲשֶׁר־הֵרִ֥ים יָ֖דֿ בַּמֶּ֑לֶךְֿ שְׁלֹמֹה֙ בָּנָ֣הֿ אֶתֿ־הַמִּלּ֔וֹא סָגַ֕ר אֶתֿ־פֶּ֕רֶץ עִ֖יר דָּוִ֥דֿ אָבִֽֿיו׃
[‏כח] וְהָאִ֥ישׁ יָֽרָבְֿעָ֖ם גִּבּ֣וֹר חָ֑יִל וַיַּ֨רְא שְׁלֹמֹ֜הֿ אֶתֿ־הַנַּ֗עַר כִּֽי־עֹשֵׂ֤הֿ מְלָאֿכָֿה֙ ה֔וּא וַיַּפְֿקֵ֣דֿ אֹת֔וֹ לְכָֿל־סֵ֖בֶֿל בֵּ֥יתֿ יוֹסֵֽףֿ׃ס
[‏כט] וַֽיְהִי֙ בָּעֵ֣תֿ הַהִ֔יא וְיָֽרָבְֿעָ֖ם יָצָ֣א מִירֽוּשָׁלָ֑‍ִם וַיִּמְצָ֣א אֹת֡וֹ אֲחִיָּה֩ הַשִּׁילֹנִ֨י הַנָּבִ֜יא בַּדֶּ֗רֶךְֿ וְה֤וּא מִתְֿכַּסֶּה֙ בְּשַׂלְמָ֣הֿ חֲדָֿשָׁ֔הֿ וּשְׁנֵיהֶ֥ם לְבַֿדָּ֖ם בַּשָּׂדֶֽֿהֿ׃
[‏ל] וַיִּתְֿפֹּ֣שׂ אֲחִיָּ֔הֿ בַּשַּׂלְמָ֥הֿ הַֽחֲדָֿשָׁ֖הֿ אֲשֶׁ֣ר עָלָ֑יו וַיִּ֨קְרָעֶ֔הָ שְׁנֵ֥ים עָשָׂ֖ר קְרָעִֽים׃
[‏לא] וַיֹּ֙אֿמֶר֙ לְיָֽרָבְֿעָ֔ם קַח־לְךָֿ֖ עֲשָׂרָ֣הֿ קְרָעִ֑ים ס כִּ֣י כֹֿה֩ אָמַ֨ר יְהֹוָ֜ה אֱלֹהֵ֣י יִשְׂרָאֵ֗ל הִנְנִ֨י קֹרֵ֤עַ אֶתֿ־הַמַּמְלָכָֿה֙ מִיַּ֣דֿ שְׁלֹמֹ֔הֿ וְנָֽתַֿתִּ֣י לְךָ֔ אֵ֖תֿ עֲשָׂרָ֥הֿ הַשְּׁבָֿטִֽים׃
[‏לב] וְהַשֵּׁ֥בֶֿט הָֽאֶחָ֖דֿ יִֽהְיֶהֿ־לּ֑וֹ לְמַ֣עַן׀ עַבְֿדִּ֣י דָֿוִ֗דֿ וּלְמַ֙עַן֙ יְר֣וּשָׁלַ֔‍ִם הָעִיר֙ אֲשֶׁ֣ר בָּחַ֣רְתִּי בָ֔הּ מִכֹּ֖ל שִׁבְֿטֵ֥י יִשְׂרָאֵֽל׃
[‏לג] יַ֣עַן׀ אֲשֶׁ֣ר עֲזָב֗וּנִי וַיִּֽשְׁתַּֽחֲווּ֘ לְעַשְׁתֹּרֶת֘ אֱלֹהֵ֣י צִֽדֹֿנִין֒ לִכְֿמוֹשׁ֙ אֱלֹהֵ֣י מוֹאָ֔בֿ וּלְמִלְכֹּ֖ם אֱלֹהֵ֣י בְֿנֵֽי־עַמּ֑וֹן וְלֹא־הָֽלְכֿ֣וּ בִֿדְֿרָכַ֗י לַֽעֲשׂ֨וֹתֿ הַיָּשָׁ֧ר בְּעֵינַ֛י וְחֻקֹּתַֿ֥י וּמִשְׁפָּטַ֖י כְּדָֿוִ֥דֿ אָבִֽֿיו׃
[‏לד] וְלֹֽא־אֶקַּ֥ח אֶתֿ־כָּל־הַמַּמְלָכָֿ֖הֿ מִיָּדֿ֑וֹ כִּ֣י׀ נָשִׂ֣יא אֲשִׁתֶ֗נּוּ כֹּ֚ל יְמֵ֣י חַיָּ֔יו לְמַ֨עַן דָּוִ֤דֿ עַבְֿדִּי֙ אֲשֶׁ֣ר בָּחַ֣רְתִּי אֹת֔וֹ אֲשֶׁ֥ר שָׁמַ֖ר מִצְוֹתַֿ֥י וְחֻקֹּתָֽֿי׃
[‏לה] וְלָֽקַחְתִּ֥י הַמְּלוּכָֿ֖הֿ מִיַּ֣דֿ בְּנ֑וֹ וּנְתַֿתִּ֣יהָ לְּךָ֔ אֵ֖תֿ עֲשֶׂ֥רֶתֿ הַשְּׁבָֿטִֽים׃
[‏לו] וְלִבְֿנ֖וֹ אֶתֵּ֣ן שֵֽׁבֶֿט־אֶחָ֑דֿ לְמַ֣עַן הֱיֽוֹתֿ־נִ֣יר לְדָֽֿוִידֿ־עַ֠בְֿדִּי כָּֽל־הַיָּמִ֤ים׀ לְפָֿנַי֙ בִּיר֣וּשָׁלַ֔‍ִם הָעִיר֙ אֲשֶׁ֣ר בָּחַ֣רְתִּי לִ֔י לָשׂ֥וּם שְׁמִ֖י שָֽׁם׃
[‏לז] וְאֹתְֿךָֿ֣ אֶקַּ֔ח וּמָ֣לַכְֿתָּ֔ בְּכֹֿ֥ל אֲשֶׁר־תְּאַוֶּ֖הֿ נַפְֿשֶׁ֑ךָֿ וְהָיִ֥יתָֿ מֶּ֖לֶךְֿ עַל־יִשְׂרָאֵֽל׃
[‏לח] וְהָיָ֗הֿ אִם־תִּשְׁמַע֘ אֶתֿ־כָּל־אֲשֶׁ֣ר אֲצַוֶּךָ֒ וְהָֽלַכְֿתָּ֣ בִֿדְֿרָכַ֗י וְעָשִׂ֨יתָֿ הַיָּשָׁ֤ר בְּעֵינַי֙ לִשְׁמ֤וֹר חֻקּוֹתַֿי֙ וּמִצְוֹתַ֔י כַּֽאֲשֶׁ֥ר עָשָׂ֖הֿ דָּוִ֣דֿ עַבְֿדִּ֑י וְהָיִ֣יתִֿי עִמָּ֗ךְֿ וּבָֿנִ֨יתִֿי לְךָֿ֤ בַֽֿיִתֿ־נֶֽאֱמָן֙ כַּֽאֲשֶׁ֣ר בָּנִ֣יתִֿי לְדָֿוִ֔דֿ וְנָֽתַֿתִּ֥י לְךָֿ֖ אֶתֿ־יִשְׂרָאֵֽל׃
[‏לט] ואענ֛ה אֶתֿ־זֶ֥רַע דָּוִ֖דֿ לְמַ֣עַן זֹ֑אֿתֿ אַ֖ךְֿ לֹ֥א כָֿל־הַיָּמִֽים׃ס
[‏מ] וַיְבַֿקֵּ֥שׁ שְׁלֹמֹ֖הֿ לְהָמִ֣יתֿ אֶתֿ־יָֽרָבְֿעָ֑ם וַיָּ֣קָם יָֽרָבְֿעָ֗ם וַיִּבְֿרַ֤ח מִצְרַ֙יִם֙ אֶל־שִׁישַׁ֣ק מֶֽלֶךְֿ־מִצְרַ֔יִם וַיְהִ֥י בְֿמִצְרַ֖יִם עַדֿ־מ֥וֹתֿ שְׁלֹמֹֽהֿ׃
[‏מא] וְיֶ֨תֶֿר דִּבְֿרֵ֧י שְׁלֹמֹ֛הֿ וְכָֿל־אֲשֶׁ֥ר עָשָׂ֖הֿ וְחָכְֿמָתֿ֑וֹ הֲלֽוֹא־הֵ֣ם כְּתֻֿבִ֔ים עַל־סֵ֖פֶֿר דִּבְֿרֵ֥י שְׁלֹמֹֽהֿ׃
[‏מב] וְהַיָּמִ֗ים אֲשֶׁר֩ מָלַ֨ךְֿ שְׁלֹמֹ֤הֿ בִֿירֽוּשָׁלַ֙‍ִם֙ עַל־כָּל־יִשְׂרָאֵ֔ל אַרְבָּעִ֖ים שָׁנָֽהֿ׃
[‏מג] וַיִּשְׁכַּ֤בֿ שְׁלֹמֹה֙ עִם־אֲבֹֿתָ֔יו וַיִּ֨קָּבֵ֔ר בְּעִ֖יר דָּוִ֣דֿ אָבִֿ֑יו וַיִּמְלֹ֛ךְֿ רְחַבְֿעָ֥ם בְּנ֖וֹ תַּחְתָּֽיו׃ס

פרק יב
[‏א] וַיֵּ֥לֶךְֿ רְחַבְֿעָ֖ם שְׁכֶֿ֑ם כִּ֥י שְׁכֶֿ֛ם בָּ֥א כָֿל־יִשְׂרָאֵ֖ל לְהַמְלִ֥יךְֿ אֹתֽֿוֹ׃
[‏ב] וַיְהִ֞י כִּשְׁמֹ֣עַ׀ יָֽרָבְֿעָ֣ם בֶּן־נְבָ֗ט וְהוּא֙ עוֹדֶֿ֣נּוּ בְֿמִצְרַ֔יִם אֲשֶׁ֣ר בָּרַ֔ח מִפְּנֵ֖י הַמֶּ֣לֶךְֿ שְׁלֹמֹ֑הֿ וַיֵּ֥שֶׁבֿ יָֽרָבְֿעָ֖ם בְּמִצְרָֽיִם׃
[‏ג] וַֽיִּשְׁלְחוּ֙ וַֽיִּקְרְאוּ־ל֔וֹ ויב֥או יָֽרָבְֿעָ֖ם וְכָֿל־קְהַ֣ל יִשְׂרָאֵ֑ל וַֽיְדַֿבְּר֔וּ אֶל־רְחַבְֿעָ֖ם לֵאֿמֹֽר׃
[‏ד] אָבִֿ֖יךָֿ הִקְשָׁ֣הֿ אֶתֿ־עֻלֵּ֑נוּ וְאַתָּ֡הֿ עַתָּ֣הֿ הָקֵל֩ מֵֽעֲבֹֿדַ֨תֿ אָבִ֜יךָֿ הַקָּשָׁ֗הֿ וּמֵעֻלּ֧וֹ הַכָּבֵֿ֛דֿ אֲשֶׁר־נָתַֿ֥ן עָלֵ֖ינוּ וְנַֽעַבְֿדֶֽֿךָּ׃
[‏ה] וַיֹּ֣אֿמֶר אֲלֵיהֶ֗ם לְכֿ֥וּ עֹ֛דֿ שְׁלֹשָׁ֥הֿ יָמִ֖ים וְשׁ֣וּבֿוּ אֵלָ֑י וַיֵּֽלְכֿ֖וּ הָעָֽם׃
[‏ו] וַיִּוָּעַ֞ץ הַמֶּ֣לֶךְֿ רְחַבְֿעָ֗ם אֶתֿ־הַזְּקֵנִים֙ אֲשֶׁר־הָי֣וּ עֹֽמְדִ֗ים אֶתֿ־פְּנֵי֙ שְׁלֹמֹ֣הֿ אָבִ֔יו בִּֽהְיֹתֿ֥וֹ חַ֖י לֵאֿמֹ֑ר אֵ֚יךְֿ אַתֶּ֣ם נֽוֹעָצִ֔ים לְהָשִׁ֥יבֿ אֶתֿ־הָעָֽם־הַזֶּ֖הֿ דָּבָֽֿר׃
[‏ז] וידבר֙ אֵלָ֜יו לֵאֿמֹ֗ר אִם־הַ֠יּוֹם תִּֽהְיֶהֿ־עֶ֜בֶֿדֿ לָעָ֤ם הַזֶּה֙ וַֽעֲבַֿדְֿתָּ֔ם וַֽעֲנִיתָ֕ם וְדִֿבַּרְתָּ֥ אֲלֵיהֶ֖ם דְּבָֿרִ֣ים טוֹבִֿ֑ים וְהָי֥וּ לְךָֿ֛ עֲבָֿדִֿ֖ים כָּל־הַיָּמִֽים׃
[‏ח] וַֽיַּֽעֲזֹ֛בֿ אֶתֿ־עֲצַ֥תֿ הַזְּקֵנִ֖ים אֲשֶׁ֣ר יְעָצֻ֑הוּ וַיִּוָּעַ֗ץ אֶתֿ־הַיְלָדִֿים֙ אֲשֶׁ֣ר גָּֽדְֿל֣וּ אִתּ֔וֹ אֲשֶׁ֥ר הָעֹֽמְדִֿ֖ים לְפָֿנָֽיו׃
[‏ט] וַיֹּ֣אֿמֶר אֲלֵיהֶ֗ם מָ֚הֿ אַתֶּ֣ם נֽוֹעָצִ֔ים וְנָשִׁ֥יבֿ דָּבָֿ֖ר אֶתֿ־הָעָ֣ם הַזֶּ֑הֿ אֲשֶׁ֨ר דִּבְּר֤וּ אֵלַי֙ לֵאֿמֹ֔ר הָקֵל֙ מִן־הָעֹ֔ל אֲשֶׁר־נָתַֿ֥ן אָבִֿ֖יךָֿ עָלֵֽינוּ׃
[‏י] וַיְדַֿבְּר֣וּ אֵלָ֗יו הַיְלָדִֿים֙ אֲשֶׁ֨ר גָּֽדְֿל֣וּ אִתּוֹ֘ לֵאֿמֹר֒ כֹּֽהֿ־תֹֿאֿמַ֣ר לָעָ֣ם הַזֶּ֡הֿ אֲשֶׁר֩ דִּבְּר֨וּ אֵלֶ֜יךָֿ לֵאֿמֹ֗ר אָבִ֙יךָ֙ הִכְֿבִּ֣ידֿ אֶתֿ־עֻלֵּ֔נוּ וְאַתָּ֖הֿ הָקֵ֣ל מֵֽעָלֵ֑ינוּ כֹּ֚הֿ תְּדַֿבֵּ֣ר אֲלֵיהֶ֔ם קָֽטָנִּ֥י עָבָֿ֖הֿ מִמָּתְֿנֵ֥י אָבִֽֿי׃
[‏יא] וְעַתָּ֗הֿ אָבִֿי֙ הֶעְמִ֤יס עֲלֵיכֶֿם֙ עֹ֣ל כָּבֵ֔דֿ וַֽאֲנִ֖י אוֹסִ֣יףֿ עַֽל־עֻלְּכֶֿ֑ם אָבִ֗י יִסַּ֤ר אֶתְֿכֶֿם֙ בַּשּׁוֹטִ֔ים וַֽאֲנִ֕י אֲיַסֵּ֥ר אֶתְֿכֶֿ֖ם בָּֽעַקְרַבִּֽים׃
[‏יב] וַיָּב֨וֹ יָֽרָבְֿעָ֧ם וְכָֿל־הָעָ֛ם אֶל־רְחַבְֿעָ֖ם בַּיּ֣וֹם הַשְּׁלִישִׁ֑י כַּֽאֲשֶׁ֨ר דִּבֶּ֤ר הַמֶּ֙לֶךְ֙ לֵאֿמֹ֔ר שׁ֥וּבֿוּ אֵלַ֖י בַּיּ֥וֹם הַשְּׁלִישִֽׁי׃
[‏יג] וַיַּ֧עַן הַמֶּ֛לֶךְֿ אֶתֿ־הָעָ֖ם קָשָׁ֑הֿ וַֽיַּֽעֲזֹ֛בֿ אֶתֿ־עֲצַ֥תֿ הַזְּקֵנִ֖ים אֲשֶׁ֥ר יְעָצֻֽהוּ׃
[‏יד] וַיְדַֿבֵּ֣ר אֲלֵיהֶ֗ם כַּֽעֲצַ֤תֿ הַיְלָדִֿים֙ לֵאֿמֹ֔ר אָבִֿי֙ הִכְֿבִּ֣ידֿ אֶֽתֿ־עֻלְּכֶ֔ם וַֽאֲנִ֖י אֹסִ֣יףֿ עַֽל־עֻלְּכֶֿ֑ם אָבִ֗י יִסַּ֤ר אֶתְֿכֶֿם֙ בַּשּׁוֹטִ֔ים וַֽאֲנִ֕י אֲיַסֵּ֥ר אֶתְֿכֶֿ֖ם בָּֽעַקְרַבִּֽים׃
[‏טו] וְלֹֽא־שָׁמַ֥ע הַמֶּ֖לֶךְֿ אֶל־הָעָ֑ם כִּֽי־הָֽיְתָֿ֤הֿ סִבָּה֙ מֵעִ֣ם יְהֹוָ֔ה לְמַ֜עַן הָקִ֣ים אֶתֿ־דְּבָֿר֗וֹ אֲשֶׁ֨ר דִּבֶּ֤ר יְהֹוָה֙ בְּיַד֙ אֲחִיָּ֣הֿ הַשִּֽׁלֹנִ֔י אֶל־יָֽרָבְֿעָ֖ם בֶּן־נְבָֽֿט׃
[‏טז] וַיַּ֣רְא כָּל־יִשְׂרָאֵ֗ל כִּ֠י לֹֽא־שָׁמַ֣ע הַמֶּלֶךְ֘ אֲלֵיהֶם֒ וַיָּשִׁ֣בֿוּ הָעָ֣ם אֶתֿ־הַמֶּ֣לֶךְֿ דָּבָֿ֣ר׀ לֵאֿמֹ֡ר מַהֿ־לָּנוּ֩ חֵ֨לֶק בְּדָֿוִ֜דֿ וְלֹא־נַֽחֲלָ֣הֿ בְּבֶֿן־יִשַׁ֗י לְאֹֽהָלֶ֙יךָ֙ יִשְׂרָאֵ֔ל עַתָּ֕הֿ רְאֵ֥הֿ בֵֽֿיתְֿךָֿ֖ דָּוִ֑דֿ וַיֵּ֥לֶךְֿ יִשְׂרָאֵ֖ל לְאֹֽהָלָֽיו׃
[‏יז] וּבְֿנֵ֣י יִשְׂרָאֵ֔ל הַיֹּֽשְׁבִֿ֖ים בְּעָרֵ֣י יְהוּדָֿ֑הֿ וַיִּמְלֹ֥ךְֿ עֲלֵיהֶ֖ם רְחַבְֿעָֽם׃ס
[‏יח] וַיִּשְׁלַ֞ח הַמֶּ֣לֶךְֿ רְחַבְֿעָ֗ם אֶתֿ־אֲדֹֿרָם֙ אֲשֶׁ֣ר עַל־הַמַּ֔ס וַיִּרְגְּמ֨וּ כָֿל־יִשְׂרָאֵ֥ל בּ֛וֹ אֶ֖בֶֿן וַיָּמֹ֑תֿ וְהַמֶּ֣לֶךְֿ רְחַבְֿעָ֗ם הִתְֿאַמֵּץ֙ לַֽעֲל֣וֹתֿ בַּמֶּרְכָּבָ֔הֿ לָנ֖וּס יְרֽוּשָׁלָֽ‍ִם׃
[‏יט] וַיִּפְֿשְׁע֤וּ יִשְׂרָאֵל֙ בְּבֵֿ֣יתֿ דָּוִ֔דֿ עַ֖דֿ הַיּ֥וֹם הַזֶּֽהֿ׃ס
[‏כ] וַיְהִ֞י כִּשְׁמֹ֤עַ כָּל־יִשְׂרָאֵל֙ כִּי־שָׁ֣בֿ יָֽרָבְֿעָ֔ם וַיִּשְׁלְח֗וּ וַֽיִּקְרְא֤וּ אֹתֿוֹ֙ אֶל־הָ֣עֵדָ֔הֿ וַיַּמְלִ֥יכֿוּ אֹתֿ֖וֹ עַל־כָּל־יִשְׂרָאֵ֑ל לֹ֤א הָיָה֙ אַֽחֲרֵ֣י בֵֽֿיתֿ־דָּוִ֔דֿ זֽוּלָתִֿ֥י שֵֽׁבֶֿט־יְהוּדָֿ֖הֿ לְבַֿדּֽוֹ׃
[‏כא] ויב֣או רְחַבְֿעָם֘ יְרֽוּשָׁלַ‍ִם֒ וַיַּקְהֵל֩ אֶתֿ־כָּל־בֵּ֨יתֿ יְהוּדָ֜הֿ וְאֶתֿ־שֵׁ֣בֶֿט בִּנְיָמִ֗ן מֵאָ֨הֿ וּשְׁמֹנִ֥ים אֶ֛לֶףֿ בָּח֖וּר עֹשֵׂ֣הֿ מִלְחָמָ֑הֿ לְהִלָּחֵם֙ עִם־בֵּ֣יתֿ יִשְׂרָאֵ֔ל לְהָשִׁיב֙ אֶתֿ־הַמְּלוּכָ֔הֿ לִרְחַבְֿעָ֖ם בֶּן־שְׁלֹמֹֽהֿ׃ס
[‏כב] וַֽיְהִי֙ דְּבַֿ֣ר הָֽאֱלֹהִ֔ים אֶל־שְׁמַעְיָ֥הֿ אִישׁ־הָֽאֱלֹהִ֖ים לֵאֿמֹֽר׃
[‏כג] אֱמֹ֗ר אֶל־רְחַבְֿעָ֤ם בֶּן־שְׁלֹמֹה֙ מֶ֣לֶךְֿ יְהוּדָ֔הֿ וְאֶל־כָּל־בֵּ֥יתֿ יְהוּדָֿ֖הֿ וּבִֿנְיָמִ֑ין וְיֶ֥תֶֿר הָעָ֖ם לֵאֿמֹֽר׃
[‏כד] כֹּ֣הֿ אָמַ֣ר יְהֹוָ֡ה לֹא־תַֽֿעֲלוּ֩ וְלֹֽא־תִֿלָּ֨חֲמ֜וּן עִם־אֲחֵיכֶֿ֣ם בְּנֵֽי־יִשְׂרָאֵ֗ל שׁ֚וּבֿוּ אִ֣ישׁ לְבֵֿית֔וֹ כִּ֧י מֵֽאִתִּ֛י נִֽהְיָ֖הֿ הַדָּבָֿ֣ר הַזֶּ֑הֿ וַֽיִּשְׁמְעוּ֙ אֶתֿ־דְּבַֿ֣ר יְהֹוָ֔ה וַיָּשֻׁ֥בֿוּ לָלֶ֖כֶֿתֿ כִּדְֿבַֿ֥ר יְהֹוָֽה׃ס
[‏כה] וַיִּ֨בֶֿן יָֽרָבְֿעָ֧ם אֶתֿ־שְׁכֶֿ֛ם בְּהַ֥ר אֶפְֿרַ֖יִם וַיֵּ֣שֶׁבֿ בָּ֑הּ וַיֵּצֵ֣א מִשָּׁ֔ם וַיִּ֖בֶֿן אֶתֿ־פְּנוּאֵֽל׃
[‏כו] וַיֹּ֥אֿמֶר יָֽרָבְֿעָ֖ם בְּלִבּ֑וֹ עַתָּ֛הֿ תָּשׁ֥וּבֿ הַמַּמְלָכָֿ֖הֿ לְבֵֿ֥יתֿ דָּוִֽדֿ׃
[‏כז] אִֽם־יַֽעֲלֶ֣הֿ׀ הָעָ֣ם הַזֶּ֗הֿ לַֽעֲשׂ֨וֹתֿ זְבָֿחִ֤ים בְּבֵֽֿיתֿ־יְהֹוָה֙ בִּיר֣וּשָׁלַ֔‍ִם וְ֠שָׁבֿ לֵ֣בֿ הָעָ֤ם הַזֶּה֙ אֶל־אֲדֹֿ֣נֵיהֶ֔ם אֶל־רְחַבְֿעָ֖ם מֶ֣לֶךְֿ יְהוּדָֿ֑הֿ וַֽהֲרָגֻ֕נִי וְשָׁ֖בֿוּ אֶל־רְחַבְֿעָ֥ם מֶֽלֶךְֿ־יְהוּדָֽֿהֿ׃
[‏כח] וַיִּוָּעַ֣ץ הַמֶּ֔לֶךְֿ וַיַּ֕עַשׂ שְׁנֵ֖י עֶגְֿלֵ֣י זָהָ֑בֿ וַיֹּ֣אֿמֶר אֲלֵהֶ֗ם רַבֿ־לָכֶֿם֙ מֵֽעֲל֣וֹתֿ יְרֽוּשָׁלַ֔‍ִם הִנֵּ֤הֿ אֱלֹהֶ֙יךָ֙ יִשְׂרָאֵ֔ל אֲשֶׁ֥ר הֶֽעֱל֖וּךָֿ מֵאֶ֥רֶץ מִצְרָֽיִם׃
[‏כט] וַיָּ֥שֶׂם אֶתֿ־הָֽאֶחָ֖דֿ בְּבֵֽֿיתֿ־אֵ֑ל וְאֶתֿ־הָֽאֶחָ֖דֿ נָתַֿ֥ן בְּדָֽֿן׃
[‏ל] וַיְהִ֛י הַדָּבָֿ֥ר הַזֶּ֖הֿ לְחַטָּ֑אֿתֿ וַיֵּֽלְכֿ֥וּ הָעָ֛ם לִפְֿנֵ֥י הָֽאֶחָ֖דֿ עַדֿ־דָּֽן׃
[‏לא] וַיַּ֖עַשׂ אֶתֿ־בֵּ֣יתֿ בָּמ֑וֹתֿ וַיַּ֤עַשׂ כֹּֽהֲנִים֙ מִקְצ֣וֹתֿ הָעָ֔ם אֲשֶׁ֥ר לֹֽא־הָי֖וּ מִבְּנֵ֥י לֵוִֽי׃
[‏לב] וַיַּ֣עַשׂ יָֽרָבְֿעָ֣ם׀ חָ֡גֿ בַּחֹ֣דֶֿשׁ הַשְּׁמִינִ֣י בַּֽחֲמִשָּֽׁהֿ־עָשָׂר֩ י֨וֹם׀ לַחֹ֜דֶֿשׁ כֶּחָ֣גֿ׀ אֲשֶׁ֣ר בִּֽיהוּדָ֗הֿ וַיַּ֙עַל֙ עַל־הַמִּזְבֵּ֔חַ כֵּ֤ן עָשָׂה֙ בְּבֵֽֿיתֿ־אֵ֔ל לְזַבֵּ֖חַ לָֽעֲגָֿלִ֣ים אֲשֶׁר־עָשָׂ֑הֿ וְהֶֽעֱמִיד֙ בְּבֵֿ֣יתֿ אֵ֔ל אֶתֿ־כֹּֽהֲנֵ֥י הַבָּמ֖וֹתֿ אֲשֶׁ֥ר עָשָֽׂהֿ׃
[‏לג] וַיַּ֜עַל עַֽל־הַמִּזְבֵּ֣חַ׀ אֲשֶׁר־עָשָׂ֣הֿ בְּבֵֽֿיתֿ־אֵ֗ל בַּֽחֲמִשָּׁ֨הֿ עָשָׂ֥ר יוֹם֙ בַּחֹ֣דֶֿשׁ הַשְּׁמִינִ֔י בַּחֹ֖דֶֿשׁ אֲשֶׁר־בָּדָֿ֣א מִלִּבַּדֿ וַיַּ֤עַשׂ חָג֙ לִבְֿנֵ֣י יִשְׂרָאֵ֔ל וַיַּ֥עַל עַל־הַמִּזְבֵּ֖חַ לְהַקְטִֽיר׃פ

פרק יג
[‏א] וְהִנֵּ֣הֿ׀ אִ֣ישׁ אֱלֹהִ֗ים בָּ֧א מִֽיהוּדָֿ֛הֿ בִּדְֿבַֿ֥ר יְהֹוָ֖ה אֶל־בֵּֽיתֿ־אֵ֑ל וְיָֽרָבְֿעָ֛ם עֹמֵ֥דֿ עַל־הַמִּזְבֵּ֖חַ לְהַקְטִֽיר׃
[‏ב] וַיִּקְרָ֤א עַל־הַמִּזְבֵּ֙חַ֙ בִּדְֿבַֿ֣ר יְהֹוָ֔ה וַיֹּ֙אֿמֶר֙ מִזְבֵּ֣חַ מִזְבֵּ֔חַ כֹּ֖הֿ אָמַ֣ר יְהֹוָ֑ה הִנֵּֽהֿ־בֵ֞ן נוֹלָ֤דֿ לְבֵֽֿיתֿ־דָּוִד֙ יֹֽאֿשִׁיָּ֣הוּ שְׁמ֔וֹ וְזָבַֿ֣ח עָלֶ֗יךָֿ אֶתֿ־כֹּֽהֲנֵ֤י הַבָּמוֹת֙ הַמַּקְטִרִ֣ים עָלֶ֔יךָֿ וְעַצְמ֥וֹתֿ אָדָֿ֖ם יִשְׂרְפֿ֥וּ עָלֶֽיךָֿ׃
[‏ג] וְנָתַֿן֩ בַּיּ֨וֹם הַה֤וּא מוֹפֵֿת֙ לֵאֿמֹ֔ר זֶ֣הֿ הַמּוֹפֵ֔תֿ אֲשֶׁ֖ר דִּבֶּ֣ר יְהֹוָ֑ה הִנֵּ֤הֿ הַמִּזְבֵּ֙חַ֙ נִקְרָ֔ע וְנִשְׁפַּ֖ךְֿ הַדֶּ֥שֶׁן אֲשֶׁר־עָלָֽיו׃
[‏ד] וַיְהִי֩ כִֿשְׁמֹ֨עַ הַמֶּ֜לֶךְֿ אֶתֿ־דְּבַֿ֣ר אִישׁ־הָֽאֱלֹהִ֗ים אֲשֶׁ֨ר קָרָ֤א עַל־הַמִּזְבֵּ֙חַ֙ בְּבֵֽֿיתֿ־אֵ֔ל וַיִּשְׁלַ֨ח יָֽרָבְֿעָ֧ם אֶתֿ־יָדֿ֛וֹ מֵעַ֥ל הַמִּזְבֵּ֖חַ לֵאֿמֹ֣ר׀ תִּפְֿשֻׂ֑הוּ וַתִּיבַֿ֤שׁ יָדֿוֹ֙ אֲשֶׁ֣ר שָׁלַ֣ח עָלָ֔יו וְלֹ֥א יָכֹֿ֖ל לַֽהֲשִׁיבָֿ֥הּ אֵלָֽיו׃
[‏ה] וְהַמִּזְבֵּ֣חַ נִקְרָ֔ע וַיִּשָּׁפֵֿ֥ךְֿ הַדֶּ֖שֶׁן מִן־הַמִּזְבֵּ֑חַ כַּמּוֹפֵ֗תֿ אֲשֶׁ֥ר נָתַֿ֛ן אִ֥ישׁ הָֽאֱלֹהִ֖ים בִּדְֿבַֿ֥ר יְהֹוָֽה׃
[‏ו] וַיַּ֨עַן הַמֶּ֜לֶךְֿ וַיֹּ֣אֿמֶר׀ אֶל־אִ֣ישׁ הָֽאֱלֹהִ֗ים חַל־נָ֞א אֶתֿ־פְּנֵ֨י יְהֹוָ֤ה אֱלֹהֶ֙יךָ֙ וְהִתְֿפַּלֵּ֣ל בַּֽעֲדִ֔י וְתָֿשֹׁ֥בֿ יָדִֿ֖י אֵלָ֑י וַיְחַ֤ל אִישׁ־הָֽאֱלֹהִים֙ אֶתֿ־פְּנֵ֣י יְהֹוָ֔ה וַתָּ֤שָׁבֿ יַדֿ־הַמֶּ֙לֶךְ֙ אֵלָ֔יו וַתְּהִ֖י כְּבָֿרִֽאֿשֹׁנָֽהֿ׃
[‏ז] וַיְדַֿבֵּ֤ר הַמֶּ֙לֶךְ֙ אֶל־אִ֣ישׁ הָֽאֱלֹהִ֔ים בֹּאָהֿ־אִתִּ֥י הַבַּ֖יְתָֿהֿ וּֽסְעָ֑דָֿהֿ וְאֶתְּנָ֥הֿ לְךָֿ֖ מַתָּֽתֿ׃
[‏ח] וַיֹּ֤אֿמֶר אִישׁ־הָֽאֱלֹהִים֙ אֶל־הַמֶּ֔לֶךְֿ אִם־תִּֽתֶּן־לִי֙ אֶתֿ־חֲצִ֣י בֵֿיתֶ֔ךָֿ לֹ֥א אָבֹֿ֖א עִמָּ֑ךְֿ וְלֹֽא־אֹ֤כַֿל לֶ֙חֶם֙ וְלֹ֣א אֶשְׁתֶּהֿ־מַּ֔יִם בַּמָּק֖וֹם הַזֶּֽהֿ׃
[‏ט] כִּי־כֵֿ֣ן׀ צִוָּ֣הֿ אֹתִ֗י בִּדְֿבַֿ֤ר יְהֹוָה֙ לֵאֿמֹ֔ר לֹא־תֹֿ֥אֿכַֿל לֶ֖חֶם וְלֹ֣א תִֿשְׁתֶּהֿ־מָּ֑יִם וְלֹ֣א תָֿשׁ֔וּבֿ בַּדֶּ֖רֶךְֿ אֲשֶׁ֥ר הָלָֽכְֿתָּ׃
[‏י] וַיֵּ֖לֶךְֿ בְּדֶֿ֣רֶךְֿ אַחֵ֑ר וְלֹֽא־שָׁ֣בֿ בַּדֶּ֔רֶךְֿ אֲשֶׁ֛ר בָּ֥א בָֿ֖הּ אֶל־בֵּֽיתֿ־אֵֽל׃ס
[‏יא] וְנָבִֿ֤יא אֶחָד֙ זָקֵ֔ן יֹשֵׁ֖בֿ בְּבֵֽֿיתֿ־אֵ֑ל וַיָּבֿ֣וֹא בְֿנ֡וֹ וַיְסַפֶּר־ל֣וֹ אֶתֿ־כָּל־הַמַּֽעֲשֶׂ֣הֿ אֲשֶׁר־עָשָׂה֩ אִישׁ־הָֽאֱלֹהִ֨ים׀ הַיּ֜וֹם בְּבֵֽֿיתֿ־אֵ֗ל אֶתֿ־הַדְּבָֿרִים֙ אֲשֶׁ֣ר דִּבֶּ֣ר אֶל־הַמֶּ֔לֶךְֿ וַֽיְסַפְּר֖וּם לַֽאֲבִֿיהֶֽם׃
[‏יב] וַיְדַֿבֵּ֤ר אֲלֵהֶם֙ אֲבִֿיהֶ֔ם אֵֽי־זֶ֥הֿ הַדֶּ֖רֶךְֿ הָלָ֑ךְֿ וַיִּרְא֣וּ בָֿנָ֗יו אֶתֿ־הַדֶּ֙רֶךְ֙ אֲשֶׁ֤ר הָלַךְ֙ אִ֣ישׁ הָֽאֱלֹהִ֔ים אֲשֶׁר־בָּ֖א מִֽיהוּדָֽֿהֿ׃
[‏יג] וַיֹּ֙אֿמֶר֙ אֶל־בָּנָ֔יו חִבְֿשׁוּ־לִ֖י הַֽחֲמ֑וֹר וַיַּחְבְּשׁוּ־ל֣וֹ הַֽחֲמ֔וֹר וַיִּרְכַּ֖בֿ עָלָֽיו׃
[‏יד] וַיֵּ֗לֶךְֿ אַֽחֲרֵי֙ אִ֣ישׁ הָֽאֱלֹהִ֔ים וַיִּ֨מְצָאֵ֔הוּ יֹשֵׁ֖בֿ תַּ֣חַתֿ הָֽאֵלָ֑הֿ וַיֹּ֣אֿמֶר אֵלָ֗יו הַֽאַתָּ֧הֿ אִישׁ־הָֽאֱלֹהִ֛ים אֲשֶׁר־בָּ֥אֿתָֿ מִֽיהוּדָֿ֖הֿ וַיֹּ֥אֿמֶר אָֽנִי׃
[‏טו] וַיֹּ֣אֿמֶר אֵלָ֔יו לֵ֥ךְֿ אִתִּ֖י הַבָּ֑יְתָֿהֿ וֶֽאֱכֹֿ֖ל לָֽחֶם׃
[‏טז] וַיֹּ֗אֿמֶר לֹ֥א אוּכַֿ֛ל לָשׁ֥וּבֿ אִתָּ֖ךְֿ וְלָבֿ֣וֹא אִתָּ֑ךְֿ וְלֹֽא־אֹ֣כַֿל לֶ֗חֶם וְלֹֽא־אֶשְׁתֶּ֤הֿ אִתְּךָ֙ מַ֔יִם בַּמָּק֖וֹם הַזֶּֽהֿ׃
[‏יז] כִּֽי־דָֿבָֿ֤ר אֵלַי֙ בִּדְֿבַֿ֣ר יְהֹוָ֔ה לֹֽא־תֹֿאֿכַֿ֣ל לֶ֔חֶם וְלֹֽא־תִֿשְׁתֶּ֥הֿ שָׁ֖ם מָ֑יִם לֹֽא־תָֿשׁ֣וּבֿ לָלֶ֔כֶֿתֿ בַּדֶּ֖רֶךְֿ אֲשֶׁר־הָלַ֥כְֿתָּ בָּֽהּ׃
[‏יח] וַיֹּ֣אֿמֶר ל֗וֹ גַּם־אֲנִ֣י נָבִֿיא֘ כָּמוֹךָ֒ וּמַלְאָ֡ךְֿ דִּבֶּ֣ר אֵלַי֩ בִּדְֿבַ֨ר יְהֹוָ֜ה לֵאֿמֹ֗ר הֲשִׁבֵֿ֤הוּ אִתְּךָ֙ אֶל־בֵּיתֶ֔ךָֿ וְיֹ֥אֿכַֿל לֶ֖חֶם וְיֵ֣שְׁתְּ מָ֑יִם כִּחֵ֖שׁ לֽוֹ׃
[‏יט] וַיָּ֣שָׁבֿ אִתּ֗וֹ וַיֹּ֥אֿכַֿל לֶ֛חֶם בְּבֵֿיתֿ֖וֹ וַיֵּ֥שְׁתְּ מָֽיִם׃
[‏כ] וַיְהִ֕י הֵ֥ם יֹֽשְׁבִֿ֖ים אֶל־הַשֻּׁלְחָ֑ן פ ‍ֽוַיְהִי֙ דְּבַֿר־יְהֹוָ֔ה אֶל־הַנָּבִֿ֖יא אֲשֶׁ֥ר הֱשִׁיבֽֿוֹ׃
[‏כא] וַיִּקְרָ֞א אֶל־אִ֣ישׁ הָֽאֱלֹהִ֗ים אֲשֶׁר־בָּ֤א מִֽיהוּדָֿה֙ לֵאֿמֹ֔ר כֹּ֖הֿ אָמַ֣ר יְהֹוָ֑ה יַ֗עַן כִּ֤י מָרִ֙יתָ֙ פִּ֣י יְהֹוָ֔ה וְלֹ֤א שָׁמַרְתָּ֙ אֶתֿ־הַמִּצְוָ֔הֿ אֲשֶׁ֥ר צִוְּךָֿ֖ יְהֹוָ֥ה אֱלֹהֶֽיךָֿ׃
[‏כב] וַתָּ֗שָׁבֿ וַתֹּ֤אֿכַֿל לֶ֙חֶם֙ וַתֵּ֣שְׁתְּ מַ֔יִם בַּמָּקוֹם֙ אֲשֶׁ֣ר דִּבֶּ֣ר אֵלֶ֔יךָֿ אַל־תֹּ֥אֿכַֿל לֶ֖חֶם וְאַל־תֵּ֣שְׁתְּ מָ֑יִם לֹֽא־תָֿבֿ֥וֹא נִבְֿלָֽתְֿךָֿ֖ אֶל־קֶ֥בֶֿר אֲבֹֿתֶֽֿיךָֿ׃
[‏כג] וַיְהִ֗י אַֽחֲרֵ֛י אָכְֿל֥וֹ לֶ֖חֶם וְאַֽחֲרֵ֣י שְׁתֿוֹתֿ֑וֹ וַיַּֽחֲבָֿשׁ־ל֣וֹ הַֽחֲמ֔וֹר לַנָּבִֿ֖יא אֲשֶׁ֥ר הֱשִׁיבֽֿוֹ׃
[‏כד] וַיֵּ֕לֶךְֿ וַיִּמְצָאֵ֧הוּ אַרְיֵ֛הֿ בַּדֶּ֖רֶךְֿ וַיְמִיתֵֿ֑הוּ וַתְּהִ֤י נִבְֿלָתֿוֹ֙ מֻשְׁלֶ֣כֶֿתֿ בַּדֶּ֔רֶךְֿ וְהַֽחֲמוֹר֙ עֹמֵ֣דֿ אֶצְלָ֔הּ וְהָ֣אַרְיֵ֔הֿ עֹמֵ֖דֿ אֵ֥צֶל הַנְּבֵֿלָֽהֿ׃
[‏כה] וְהִנֵּ֧הֿ אֲנָשִׁ֣ים עֹֽבְֿרִ֗ים וַיִּרְא֤וּ אֶתֿ־הַנְּבֵֿלָה֙ מֻשְׁלֶ֣כֶֿתֿ בַּדֶּ֔רֶךְֿ וְאֶתֿ־הָ֣אַרְיֵ֔הֿ עֹמֵ֖דֿ אֵ֣צֶל הַנְּבֵֿלָ֑הֿ וַיָּבֹ֙אוּ֙ וַיְדַֿבְּר֣וּ בָֿעִ֔יר אֲשֶׁ֛ר הַנָּבִֿ֥יא הַזָּקֵ֖ן יֹשֵׁ֥בֿ בָּֽהּ׃
[‏כו] וַיִּשְׁמַ֣ע הַנָּבִֿיא֘ אֲשֶׁ֣ר הֱשִׁיבֿ֣וֹ מִן־הַדֶּרֶךְ֒ וַיֹּ֙אֿמֶר֙ אִ֣ישׁ הָֽאֱלֹהִ֣ים ה֔וּא אֲשֶׁ֥ר מָרָ֖הֿ אֶתֿ־פִּ֣י יְהֹוָ֑ה וַיִּתְּנֵ֨הוּ יְהֹוָ֜ה לָאַרְיֵ֗הֿ וַֽיִּשְׁבְּרֵ֙הוּ֙ וַיְמִתֵ֔הוּ כִּדְֿבַֿ֥ר יְהֹוָ֖ה אֲשֶׁ֥ר דִּבֶּר־לֽוֹ׃
[‏כז] וַיְדַֿבֵּ֤ר אֶל־בָּנָיו֙ לֵאֿמֹ֔ר חִבְֿשׁוּ־לִ֖י אֶתֿ־הַֽחֲמ֑וֹר ‍ֽוַיַּֽחֲבֹֽֿשׁוּ׃
[‏כח] וַיֵּ֗לֶךְֿ וַיִּמְצָ֤א אֶתֿ־נִבְֿלָתֿוֹ֙ מֻשְׁלֶ֣כֶֿתֿ בַּדֶּ֔רֶךְֿ וַֽחֲמוֹר֙ וְהָ֣אַרְיֵ֔הֿ עֹֽמְדִֿ֖ים אֵ֣צֶל הַנְּבֵֿלָ֑הֿ לֹֽא־אָכַֿ֤ל הָֽאַרְיֵה֙ אֶתֿ־הַנְּבֵֿלָ֔הֿ וְלֹ֥א שָׁבַֿ֖ר אֶתֿ־הַֽחֲמֽוֹר׃
[‏כט] וַיִּשָּׂ֨א הַנָּבִ֜יא אֶתֿ־נִבְֿלַ֧תֿ אִישׁ־הָֽאֱלֹהִ֛ים וַיַּנִּחֵ֥הוּ אֶל־הַֽחֲמ֖וֹר וַיְשִׁיבֵֿ֑הוּ וַיָּבֹ֗א אֶל־עִיר֙ הַנָּבִֿ֣יא הַזָּקֵ֔ן לִסְפֹּ֖דֿ וּלְקָבְֿרֽוֹ׃
[‏ל] וַיַּנַּ֥ח אֶתֿ־נִבְֿלָתֿ֖וֹ בְּקִבְֿר֑וֹ וַיִּסְפְּדֿ֥וּ עָלָ֖יו ה֥וֹי אָחִֽי׃
[‏לא] וַיְהִי֘ אַֽחֲרֵ֣י קָבְֿר֣וֹ אֹתֿוֹ֒ וַיֹּ֤אֿמֶר אֶל־בָּנָיו֙ לֵאֿמֹ֔ר בְּמוֹתִֿי֙ וּקְבַֿרְתֶּ֣ם אֹתִ֔י בַּקֶּ֕בֶֿר אֲשֶׁ֛ר אִ֥ישׁ הָֽאֱלֹהִ֖ים קָבֿ֣וּר בּ֑וֹ אֵ֚צֶל עַצְמֹתָ֔יו הַנִּ֖יחוּ אֶתֿ־עַצְמֹתָֽֿי׃
[‏לב] כִּי֩ הָיֹ֨הֿ יִֽהְיֶ֜הֿ הַדָּבָ֗ר אֲשֶׁ֤ר קָרָא֙ בִּדְֿבַֿ֣ר יְהֹוָ֔ה עַל־הַמִּזְבֵּ֖חַ אֲשֶׁ֣ר בְּבֵֽֿיתֿ־אֵ֑ל וְעַל֙ כָּל־בָּתֵּ֣י הַבָּמ֔וֹתֿ אֲשֶׁ֖ר בְּעָרֵ֥י שֹֽׁמְרֽוֹן׃ס
[‏לג] אַחַר֙ הַדָּבָֿ֣ר הַזֶּ֔הֿ לֹא־שָׁ֥בֿ יָֽרָבְֿעָ֖ם מִדַּרְכּ֣וֹ הָֽרָעָ֑הֿ וַ֠יָּשָׁבֿ וַיַּ֜עַשׂ מִקְצ֤וֹתֿ הָעָם֙ כֹּֽהֲנֵ֣י בָֿמ֔וֹתֿ הֶֽחָפֵֿץ֙ יְמַלֵּ֣א אֶתֿ־יָד֔וֹ וִיהִ֖י כֹּֽהֲנֵ֥י בָֿמֽוֹתֿ׃
[‏לד] וַֽיְהִי֙ בַּדָּבָֿ֣ר הַזֶּ֔הֿ לְחַטַּ֖אֿתֿ בֵּ֣יתֿ יָֽרָבְֿעָ֑ם וּלְהַכְֿחִיד֙ וּלְהַשְׁמִ֔ידֿ מֵעַ֖ל פְּנֵ֥י הָֽאֲדָֿמָֽהֿ׃ס

פרק יד
[‏א] בָּעֵ֣תֿ הַהִ֔יא חָלָ֖הֿ אֲבִֿיָּ֥הֿ בֶֿן־יָֽרָבְֿעָֽם׃
[‏ב] וַיֹּ֨אֿמֶר יָֽרָבְֿעָ֜ם לְאִשְׁתּ֗וֹ ק֤וּמִי נָא֙ וְהִשְׁתַּנִּ֔יתֿ וְלֹ֣א יֵֽדְֿע֔וּ כִּי־א֖ת‌י אֵ֣שֶׁתֿ יָֽרָבְֿעָ֑ם וְהָלַ֣כְֿתְּ שִׁלֹ֗הֿ הִנֵּהֿ־שָׁם֙ אֲחִיָּ֣הֿ הַנָּבִ֔יא הֽוּא־דִֿבֶּ֥ר עָלַ֛י לְמֶ֖לֶךְֿ עַל־הָעָ֥ם הַזֶּֽהֿ׃
[‏ג] וְלָקַ֣חַתְּ בְּ֠יָדֵֿךְֿ עֲשָׂרָ֨הֿ לֶ֧חֶם וְנִקֻּדִֿ֛ים וּבַֿקְבֻּ֥ק דְּבַֿ֖שׁ וּבָֿ֣אֿתֿ אֵלָ֑יו ה֚וּא יַגִּ֣ידֿ לָ֔ךְֿ מַהֿ־יִּֽהְיֶ֖הֿ לַנָּֽעַר׃
[‏ד] וַתַּ֤עַשׂ כֵּן֙ אֵ֣שֶׁתֿ יָֽרָבְֿעָ֔ם וַתָּ֙קָם֙ וַתֵּ֣לֶךְֿ שִׁלֹ֔הֿ וַתָּבֹֿ֖א בֵּ֣יתֿ אֲחִיָּ֑הֿ וַֽאֲחִיָּ֙הוּ֙ לֹֽא־יָכֹֿ֣ל לִרְא֔וֹתֿ כִּ֛י קָ֥מוּ עֵינָ֖יו מִשֵּׂיבֽֿוֹ׃ס
[‏ה] וַֽיהֹוָ֞ה אָמַ֣ר אֶל־אֲחִיָּ֗הוּ הִנֵּ֣הֿ אֵ֣שֶׁתֿ יָֽרָבְֿעָ֡ם בָּאָ֣הֿ לִדְֿרֹשׁ֩ דָּבָ֨ר מֵֽעִמְּךָֿ֤ אֶל־בְּנָהּ֙ כִּֽי־חֹלֶ֣הֿ ה֔וּא כָּזֹ֥הֿ וְכָֿזֶ֖הֿ תְּדַֿבֵּ֣ר אֵלֶ֑יהָ וִיהִ֣י כְֿבֹֿאָ֔הּ וְהִ֖יא מִתְֿנַכֵּרָֽהֿ׃
[‏ו] וַיְהִי֩ כִֿשְׁמֹ֨עַ אֲחִיָּ֜הוּ אֶתֿ־ק֤וֹל רַגְֿלֶ֙יהָ֙ בָּאָ֣הֿ בַֿפֶּ֔תַֿח וַיֹּ֕אֿמֶר בֹּ֖אִי אֵ֣שֶׁתֿ יָֽרָבְֿעָ֑ם לָ֣מָּהֿ זֶּ֗הֿ אַ֚תְּ מִתְֿנַכֵּרָ֔הֿ וְאָ֣נֹכִ֔י שָׁל֥וּחַ אֵלַ֖יִךְֿ קָשָֽׁהֿ׃
[‏ז] לְכִ֞י אִמְרִ֣י לְיָֽרָבְֿעָ֗ם כֹּֽהֿ־אָמַ֤ר יְהֹוָה֙ אֱלֹהֵ֣י יִשְׂרָאֵ֔ל יַ֛עַן אֲשֶׁ֥ר הֲרִימֹתִֿ֖יךָֿ מִתּ֣וֹךְֿ הָעָ֑ם וָֽאֶתֶּנְךָֿ֣ נָגִ֔ידֿ עַ֖ל עַמִּ֥י יִשְׂרָאֵֽל׃
[‏ח] וָֽאֶקְרַ֤ע אֶתֿ־הַמַּמְלָכָֿה֙ מִבֵּ֣יתֿ דָּוִ֔דֿ וָֽאֶתְּנֶ֖הָ לָ֑ךְֿ וְלֹֽא־הָיִ֜יתָֿ כְּעַבְֿדִּ֣י דָֿוִ֗דֿ אֲשֶׁר֩ שָׁמַ֨ר מִצְוֹתַ֜י וַֽאֲשֶׁר־הָלַ֤ךְֿ אַֽחֲרַי֙ בְּכָֿל־לְבָֿב֔וֹ לַֽעֲשׂ֕וֹתֿ רַ֖ק הַיָּשָׁ֥ר בְּעֵינָֽי׃
[‏ט] וַתָּ֣רַע לַֽעֲשׂ֔וֹתֿ מִכֹּ֖ל אֲשֶׁר־הָי֣וּ לְפָֿנֶ֑יךָֿ וַתֵּ֡לֶךְֿ וַתַּֽעֲשֶׂהֿ־לְּךָ֩ אֱלֹהִ֨ים אֲחֵרִ֤ים וּמַסֵּכֿוֹת֙ לְהַכְֿעִיסֵ֔נִי וְאֹתִֿ֥י הִשְׁלַ֖כְֿתָּ אַֽחֲרֵ֥י גַֿוֶּֽךָֿ׃
[‏י] לָכֵ֗ן הִנְנִ֨י מֵבִֿ֤יא רָעָה֙ אֶל־בֵּ֣יתֿ יָֽרָבְֿעָ֔ם וְהִכְֿרַתִּ֤י לְיָֽרָבְֿעָם֙ מַשְׁתִּ֣ין בְּקִ֔יר עָצ֥וּר וְעָז֖וּבֿ בְּיִשְׂרָאֵ֑ל וּבִֽֿעַ֙רְתִּי֙ אַֽחֲרֵ֣י בֵֽֿיתֿ־יָֽרָבְֿעָ֔ם כַּֽאֲשֶׁ֛ר יְבַֿעֵ֥ר הַגָּלָ֖ל עַדֿ־תֻּמּֽוֹ׃
[‏יא] הַמֵּ֨תֿ לְיָֽרָבְֿעָ֤ם בָּעִיר֙ יֹֽאֿכְֿל֣וּ הַכְּלָבִ֔ים וְהַמֵּת֙ בַּשָּׂדֶ֔הֿ יֹֽאֿכְֿל֖וּ ע֣וֹףֿ הַשָּׁמָ֑יִם כִּ֥י יְהֹוָ֖ה דִּבֵּֽר׃
[‏יב] וְאַ֥תְּ ק֖וּמִי לְכִֿ֣י לְבֵֿיתֵֿ֑ךְֿ בְּבֹֿאָ֥הֿ רַגְֿלַ֛יִךְֿ הָעִ֖ירָהֿ וּמֵ֥תֿ הַיָּֽלֶדֿ׃
[‏יג] וְסָֽפְֿדֿוּ־ל֤וֹ כָֿל־יִשְׂרָאֵל֙ וְקָֽבְֿר֣וּ אֹת֔וֹ כִּי־זֶ֣הֿ לְבַֿדּ֔וֹ יָבֹֿ֥א לְיָֽרָבְֿעָ֖ם אֶל־קָ֑בֶֿר יַ֣עַן נִמְצָא־ב֞וֹ דָּבָֿ֣ר ט֗וֹבֿ אֶל־יְהֹוָ֛ה אֱלֹהֵ֥י יִשְׂרָאֵ֖ל בְּבֵֿ֥יתֿ יָֽרָבְֿעָֽם׃
[‏יד] וְהֵקִים֩ יְהֹוָ֨ה ל֥וֹ מֶ֙לֶךְ֙ עַל־יִשְׂרָאֵ֔ל אֲשֶׁ֥ר יַכְֿרִ֛יתֿ אֶתֿ־בֵּ֥יתֿ יָֽרָבְֿעָ֖ם זֶ֣הֿ הַיּ֑וֹם וּמֶ֖הֿ גַּם־עָֽתָּהֿ׃
[‏טו] וְהִכָּ֨הֿ יְהֹוָ֜ה אֶתֿ־יִשְׂרָאֵ֗ל כַּֽאֲשֶׁ֨ר יָנ֣וּדֿ הַקָּנֶה֘ בַּמַּיִם֒ וְנָתַֿ֣שׁ אֶתֿ־יִשְׂרָאֵ֗ל מֵ֠עַל הָֽאֲדָֿמָ֨הֿ הַטּוֹבָֿ֤הֿ הַזֹּאֿת֙ אֲשֶׁ֤ר נָתַֿן֙ לַֽאֲבֿ֣וֹתֵֿיהֶ֔ם וְזֵרָ֖ם מֵעֵ֣בֶֿר לַנָּהָ֑ר יַ֗עַן אֲשֶׁ֤ר עָשׂוּ֙ אֶתֿ־אֲשֵׁ֣רֵיהֶ֔ם מַכְֿעִיסִ֖ים אֶתֿ־יְהֹוָֽה׃
[‏טז] וְיִתֵּ֖ן אֶתֿ־יִשְׂרָאֵ֑ל בִּגְֿלַ֞ל חַטֹּ֤אֿותֿ יָֽרָבְֿעָם֙ אֲשֶׁ֣ר חָטָ֔א וַֽאֲשֶׁ֥ר הֶֽחֱטִ֖יא אֶתֿ־יִשְׂרָאֵֽל׃
[‏יז] וַתָּ֙קָם֙ אֵ֣שֶׁתֿ יָֽרָבְֿעָ֔ם וַתֵּ֖לֶךְֿ וַתָּבֹֿ֣א תִֿרְצָ֑תָֿהֿ הִ֛יא בָּאָ֥הֿ בְֿסַףֿ־הַבַּ֖יִתֿ וְהַנַּ֥עַר מֵֽתֿ׃
[‏יח] וַיִּקְבְּר֥וּ אֹתֿ֛וֹ וַיִּסְפְּדֿוּ־ל֖וֹ כָּל־יִשְׂרָאֵ֑ל כִּדְֿבַֿ֤ר יְהֹוָה֙ אֲשֶׁ֣ר דִּבֶּ֔ר בְּיַדֿ־עַבְֿדּ֖וֹ אֲחִיָּ֥הוּ הַנָּבִֽֿיא׃
[‏יט] וְיֶ֙תֶֿר֙ דִּבְֿרֵ֣י יָֽרָבְֿעָ֔ם אֲשֶׁ֥ר נִלְחַ֖ם וַֽאֲשֶׁ֣ר מָלָ֑ךְֿ הִנָּ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏כ] וְהַיָּמִים֙ אֲשֶׁ֣ר מָלַ֣ךְֿ יָֽרָבְֿעָ֔ם עֶשְׂרִ֥ים וּשְׁתַּ֖יִם שָׁנָ֑הֿ וַיִּשְׁכַּב֙ עִם־אֲבֹֿתָ֔יו וַיִּמְלֹ֛ךְֿ נָדָֿ֥בֿ בְּנ֖וֹ תַּחְתָּֽיו׃פ
[‏כא] וּרְחַבְֿעָם֙ בֶּן־שְׁלֹמֹ֔הֿ מָלַ֖ךְֿ בִּֽיהוּדָֿ֑הֿ בֶּן־אַרְבָּעִ֣ים וְאַחַ֣תֿ שָׁנָה֩ רְחַבְֿעָ֨ם בְּמָלְכ֜וֹ וּשֲׁבַ֨ע עֶשְׂרֵ֥הֿ שָׁנָ֣הֿ׀ מָלַ֣ךְֿ בִּירֽוּשָׁלַ֗‍ִם הָ֠עִיר אֲשֶׁר־בָּחַ֨ר יְהֹוָ֜ה לָשׂ֨וּם אֶתֿ־שְׁמ֥וֹ שָׁם֙ מִכֹּל֙ שִׁבְֿטֵ֣י יִשְׂרָאֵ֔ל וְשֵׁ֣ם אִמּ֔וֹ נַֽעֲמָ֖הֿ הָֽעַמֹּנִֽיתֿ׃
[‏כב] וַיַּ֧עַשׂ יְהוּדָֿ֛הֿ הָרַ֖ע בְּעֵינֵ֣י יְהֹוָ֑ה וַיְקַנְא֣וּ אֹת֗וֹ מִכֹּל֙ אֲשֶׁ֣ר עָשׂ֣וּ אֲבֹֿתָ֔ם בְּחַטֹּאֿתָֿ֖ם אֲשֶׁ֥ר חָטָֽאוּ׃
[‏כג] וַיִּבְֿנ֨וּ גַֿם־הֵ֧מָּהֿ לָהֶ֛ם בָּמ֥וֹתֿ וּמַצֵּבֿ֖וֹתֿ וַֽאֲשֵׁרִ֑ים עַ֚ל כָּל־גִּבְֿעָ֣הֿ גְֿבֹֿהָ֔הֿ וְתַֿ֖חַתֿ כָּל־עֵ֥ץ רַֽעֲנָֽן׃
[‏כד] וְגַֿם־קָדֵֿ֖שׁ הָיָ֣הֿ בָֿאָ֑רֶץ עָשׂ֗וּ כְּכֹֿל֙ הַתּֽוֹעֲבֹֿ֣תֿ הַגּוֹיִ֔ם אֲשֶׁר֙ הוֹרִ֣ישׁ יְהֹוָ֔ה מִפְּנֵ֖י בְּנֵ֥י יִשְׂרָאֵֽל׃ס
[‏כה] וַיְהִ֛י בַּשָּׁנָ֥הֿ הַֽחֲמִישִׁ֖יתֿ לַמֶּ֣לֶךְֿ רְחַבְֿעָ֑ם עָלָ֛הֿ שוש֥ק מֶֽלֶךְֿ־מִצְרַ֖יִם עַל־יְרֽוּשָׁלָֽ‍ִם׃
[‏כו] וַיִּקַּ֞ח אֶתֿ־אֹצְר֣וֹתֿ בֵּֽיתֿ־יְהֹוָ֗ה וְאֶתֿ־אֽוֹצְרוֹת֙ בֵּ֣יתֿ הַמֶּ֔לֶךְֿ וְאֶתֿ־הַכֹּ֖ל לָקָ֑ח וַיִּקַּח֙ אֶתֿ־כָּל־מָגִֿנֵּ֣י הַזָּהָ֔בֿ אֲשֶׁ֥ר עָשָׂ֖הֿ שְׁלֹמֹֽהֿ׃
[‏כז] וַיַּ֨עַשׂ הַמֶּ֤לֶךְֿ רְחַבְֿעָם֙ תַּחְתָּ֔ם מָגִֿנֵּ֖י נְחֹ֑שֶׁתֿ וְהִפְֿקִ֗ידֿ עַל־יַד֙ שָׂרֵ֣י הָֽרָצִ֔ים הַשֹּׁ֣מְרִ֔ים פֶּ֖תַֿח בֵּ֥יתֿ הַמֶּֽלֶךְֿ׃
[‏כח] וַיְהִ֛י מִדֵּי־בֹֿ֥א הַמֶּ֖לֶךְֿ בֵּ֣יתֿ יְהֹוָ֑ה יִשָּׂאוּם֙ הָֽרָצִ֔ים וֶֽהֱשִׁיבֿ֖וּם אֶל־תָּ֥א הָֽרָצִֽים׃
[‏כט] וְיֶ֛תֶֿר דִּבְֿרֵ֥י רְחַבְֿעָ֖ם וְכָֿל־אֲשֶׁ֣ר עָשָׂ֑הֿ הֲלֹא־הֵ֣מָּהֿ כְֿתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יְהוּדָֽֿהֿ׃
[‏ל] וּמִלְחָמָ֨הֿ הָֽיְתָֿ֧הֿ בֵֿין־רְחַבְֿעָ֛ם וּבֵֿ֥ין יָֽרָבְֿעָ֖ם כָּל־הַיָּמִֽים׃
[‏לא] וַיִּשְׁכַּ֨בֿ רְחַבְֿעָ֜ם עִם־אֲבֹֿתָ֗יו וַיִּקָּבֵֿ֤ר עִם־אֲבֹֿתָֿיו֙ בְּעִ֣יר דָּוִ֔דֿ וְשֵׁ֣ם אִמּ֔וֹ נַֽעֲמָ֖הֿ הָֽעַמֹּנִ֑יתֿ וַיִּמְלֹ֛ךְֿ אֲבִֿיָּ֥ם בְּנ֖וֹ תַּחְתָּֽיו׃ס

פרק טו
[‏א] וּבִֿשְׁנַת֙ שְׁמֹנֶ֣הֿ עֶשְׂרֵ֔הֿ לַמֶּ֖לֶךְֿ יָֽרָבְֿעָ֣ם בֶּן־נְבָֿ֑ט מָלַ֥ךְֿ אֲבִֿיָּ֖ם עַל־יְהוּדָֽֿהֿ׃
[‏ב] שָׁלֹ֣שׁ שָׁנִ֔ים מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ מַֽעֲכָֿ֖הֿ בַּתֿ־אֲבִֿישָׁלֽוֹם׃
[‏ג] וַיֵּ֕לֶךְֿ בְּכָֿל־חַטֹּ֥אֿותֿ אָבִֿ֖יו אֲשֶׁר־עָשָׂ֣הֿ לְפָֿנָ֑יו וְלֹֽא־הָיָ֨הֿ לְבָֿבֿ֤וֹ שָׁלֵם֙ עִם־יְהֹוָ֣ה אֱלֹהָ֔יו כִּלְבַֿ֖בֿ דָּוִ֥דֿ אָבִֽֿיו׃
[‏ד] כִּ֚י לְמַ֣עַן דָּוִ֔דֿ נָתַֿן֩ יְהֹוָ֨ה אֱלֹהָ֥יו ל֛וֹ נִ֖יר בִּירֽוּשָׁלָ֑‍ִם לְהָקִ֤ים אֶתֿ־בְּנוֹ֙ אַֽחֲרָ֔יו וּלְהַֽעֲמִ֖ידֿ אֶתֿ־יְרֽוּשָׁלָֽ‍ִם׃
[‏ה] אֲשֶׁ֨ר עָשָׂ֥הֿ דָֿוִ֛דֿ אֶתֿ־הַיָּשָׁ֖ר בְּעֵינֵ֣י יְהֹוָ֑ה וְלֹֽא־סָ֞ר מִכֹּ֣ל אֲשֶׁר־צִוָּ֗הוּ כֹּ֚ל יְמֵ֣י חַיָּ֔יו רַ֕ק בִּדְֿבַֿ֖ר אֽוּרִיָּ֥הֿ הַֽחִתִּֽי׃
[‏ו] וּמִלְחָמָ֨הֿ הָֽיְתָֿ֧הֿ בֵֿין־רְחַבְֿעָ֛ם וּבֵֿ֥ין יָֽרָבְֿעָ֖ם כָּל־יְמֵ֥י חַיָּֽיו׃
[‏ז] וְיֶ֨תֶֿר דִּבְֿרֵ֤י אֲבִֿיָּם֙ וְכָֿל־אֲשֶׁ֣ר עָשָׂ֔הֿ הֲלֽוֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֣י יְהוּדָֿ֑הֿ וּמִלְחָמָ֥הֿ הָֽיְתָֿ֛הֿ בֵּ֥ין אֲבִֿיָּ֖ם וּבֵֿ֥ין יָֽרָבְֿעָֽם׃
[‏ח] וַיִּשְׁכַּ֤בֿ אֲבִֿיָּם֙ עִם־אֲבֹֿתָ֔יו וַיִּקְבְּר֥וּ אֹתֿ֖וֹ בְּעִ֣יר דָּוִ֑דֿ וַיִּמְלֹ֛ךְֿ אָסָ֥א בְֿנ֖וֹ תַּחְתָּֽיו׃ס
[‏ט] וּבִֿשְׁנַ֣תֿ עֶשְׂרִ֔ים לְיָֽרָבְֿעָ֖ם מֶ֣לֶךְֿ יִשְׂרָאֵ֑ל מָלַ֥ךְֿ אָסָ֖א מֶ֥לֶךְֿ יְהוּדָֽֿהֿ׃
[‏י] וְאַרְבָּעִ֤ים וְאַחַת֙ שָׁנָ֔הֿ מָלַ֖ךְֿ בִּירֽוּשָׁלָ֑‍ִם וְשֵׁ֣ם אִמּ֔וֹ מַֽעֲכָֿ֖הֿ בַּתֿ־אֲבִֿישָׁלֽוֹם׃
[‏יא] וַיַּ֧עַשׂ אָסָ֛א הַיָּשָׁ֖ר בְּעֵינֵ֣י יְהֹוָ֑ה כְּדָֿוִ֖דֿ אָבִֽֿיו׃
[‏יב] וַיַּֽעֲבֵֿ֥ר הַקְּדֵֿשִׁ֖ים מִן־הָאָ֑רֶץ וַיָּ֙סַר֙ אֶתֿ־כָּל־הַגִּלֻּלִ֔ים אֲשֶׁ֥ר עָשׂ֖וּ אֲבֹֿתָֽֿיו׃
[‏יג] וְגַֿ֣ם׀ אֶתֿ־מַֽעֲכָֿ֣הֿ אִמּ֗וֹ וַיְסִרֶ֙הָ֙ מִגְּבִֿירָ֔הֿ אֲשֶׁר־עָֽשְׂתָֿ֥הֿ מִפְֿלֶ֖צֶתֿ לָֽאֲשֵׁרָ֑הֿ וַיִּכְֿרֹ֤תֿ אָסָא֙ אֶתֿ־מִפְֿלַצְתָּ֔הּ וַיִּשְׂרֹ֖ףֿ בְּנַ֥חַל קִדְֿרֽוֹן׃
[‏יד] וְהַבָּמ֖וֹתֿ לֹא־סָ֑רוּ רַ֣ק לְבַֿבֿ־אָסָ֗א הָיָ֥הֿ שָׁלֵ֛ם עִם־יְהֹוָ֖ה כָּל־יָמָֽיו׃
[‏טו] וַיָּבֵֿא֙ אֶתֿ־קָדְֿשֵׁ֣י אָבִ֔יו וְקָדְֿשׁוֹ בֵּ֣יתֿ יְהֹוָ֑ה כֶּ֥סֶףֿ וְזָהָ֖בֿ וְכֵֿלִֽים׃
[‏טז] וּמִלְחָמָ֨הֿ הָֽיְתָ֜הֿ בֵּ֣ין אָסָ֗א וּבֵֿ֛ין בַּעְשָׁ֥א מֶֽלֶךְֿ־יִשְׂרָאֵ֖ל כָּל־יְמֵיהֶֽם׃
[‏יז] וַיַּ֨עַל בַּעְשָׁ֤א מֶֽלֶךְֿ־יִשְׂרָאֵל֙ עַל־יְהוּדָ֔הֿ וַיִּ֖בֶֿן אֶתֿ־הָֽרָמָ֑הֿ לְבִֿלְתִּ֗י תֵּ֚תֿ יֹצֵ֣א וָבָ֔א לְאָסָ֖א מֶ֥לֶךְֿ יְהוּדָֽֿהֿ׃
[‏יח] וַיִּקַּ֣ח אָ֠סָא אֶתֿ־כָּל־הַכֶּ֨סֶףֿ וְהַזָּהָ֜בֿ הַנּֽוֹתָֿרִ֣ים׀ בְּאֽוֹצְר֣וֹתֿ בֵּֽיתֿ־יְהֹוָ֗ה וְאֶתֿ־אֽוֹצְרוֹת֙ בֵּ֣יתֿ מֶלֶךְֿ וַֽיִּתְּנֵ֖ם בְּיַדֿ־עֲבָֿדָֿ֑יו וַיִּשְׁלָחֵ֞ם הַמֶּ֣לֶךְֿ אָסָ֗א אֶל־בֶּן־הֲ֠דַֿדֿ בֶּן־טַבְֿרִמֹּ֤ן בֶּן־חֶזְיוֹן֙ מֶ֣לֶךְֿ אֲרָ֔ם הַיֹּשֵׁ֥בֿ בְּדַֿמֶּ֖שֶׂק לֵאֿמֹֽר׃
[‏יט] בְּרִית֙ בֵּינִ֣י וּבֵֿינֶ֔ךָֿ בֵּ֥ין אָבִֿ֖י וּבֵֿ֣ין אָבִֿ֑יךָֿ הִנֵּה֩ שָׁלַ֨חְתִּי לְךָֿ֥ שֹׁ֙חַד֙ כֶּ֣סֶףֿ וְזָהָ֔בֿ לֵ֣ךְֿ הָפֵ֗רָהֿ אֶתֿ־בְּרִֽיתְֿךָ֙ אֶתֿ־בַּעְשָׁ֣א מֶֽלֶךְֿ־יִשְׂרָאֵ֔ל וְיַֽעֲלֶ֖הֿ מֵֽעָלָֽי׃
[‏כ] וַיִּשְׁמַ֨ע בֶּן־הֲדַ֜דֿ אֶל־הַמֶּ֣לֶךְֿ אָסָ֗א וַ֠יִּשְׁלַח אֶתֿ־שָׂרֵ֨י הַֽחֲיָלִ֤ים אֲשֶׁר־לוֹ֙ עַל־עָרֵ֣י יִשְׂרָאֵ֔ל וַיַּךְ֙ אֶתֿ־עִיּ֣וֹן וְאֶתֿ־דָּ֔ן וְאֵ֖תֿ אָבֵֿ֣ל בֵּֽיתֿ־מַֽעֲכָֿ֑הֿ וְאֵת֙ כָּל־כִּֽנְר֔וֹתֿ עַ֖ל כָּל־אֶ֥רֶץ נַפְֿתָּלִֽי׃
[‏כא] וַֽיְהִי֙ כִּשְׁמֹ֣עַ בַּעְשָׁ֔א וַיֶּחְדַּ֕ל מִבְּנ֖וֹתֿ אֶתֿ־הָֽרָמָ֑הֿ וַיֵּ֖שֶׁבֿ בְּתִֿרְצָֽהֿ׃
[‏כב] וְהַמֶּ֨לֶךְֿ אָסָ֜א הִשְׁמִ֤יעַ אֶתֿ־כָּל־יְהוּדָֿה֙ אֵ֣ין נָקִ֔י וַיִּשְׂא֞וּ אֶתֿ־אַבְֿנֵ֤י הָֽרָמָה֙ וְאֶתֿ־עֵצֶ֔יהָ אֲשֶׁ֥ר בָּנָ֖הֿ בַּעְשָׁ֑א וַיִּ֤בֶֿן בָּם֙ הַמֶּ֣לֶךְֿ אָסָ֔א אֶתֿ־גֶּ֥בַֿע בִּנְיָמִ֖ן וְאֶתֿ־הַמִּצְפָּֽהֿ׃
[‏כג] וְיֶ֣תֶֿר כָּל־דִּבְֿרֵֽי־אָ֠סָא וְכָֿל־גְּב֨וּרָת֜וֹ וְכָֿל־אֲשֶׁ֣ר עָשָׂ֗הֿ וְהֶֽעָרִים֙ אֲשֶׁ֣ר בָּנָ֔הֿ הֲלֹֽא־הֵ֣מָּהֿ כְֿתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֣י יְהוּדָֿ֑הֿ רַ֚ק לְעֵ֣תֿ זִקְנָת֔וֹ חָלָ֖הֿ אֶתֿ־רַגְֿלָֽיו׃
[‏כד] וַיִּשְׁכַּ֤בֿ אָסָא֙ עִם־אֲבֹֿתָ֔יו וַיִּקָּבֵֿר֙ עִם־אֲבֹֿתָ֔יו בְּעִ֖יר דָּוִ֣דֿ אָבִֿ֑יו וַיִּמְלֹ֛ךְֿ יְהֽוֹשָׁפָֿ֥ט בְּנ֖וֹ תַּחְתָּֽיו׃ס
[‏כה] וְנָדָֿ֣בֿ בֶּן־יָֽרָבְֿעָ֗ם מָלַךְ֙ עַל־יִשְׂרָאֵ֔ל בִּשְׁנַ֣תֿ שְׁתַּ֔יִם לְאָסָ֖א מֶ֣לֶךְֿ יְהוּדָֿ֑הֿ וַיִּמְלֹ֥ךְֿ עַל־יִשְׂרָאֵ֖ל שְׁנָתָֽֿיִם׃
[‏כו] וַיַּ֥עַשׂ הָרַ֖ע בְּעֵינֵ֣י יְהֹוָ֑ה וַיֵּ֙לֶךְ֙ בְּדֶֿ֣רֶךְֿ אָבִ֔יו וּ֨בְֿחַטָּאֿת֔וֹ אֲשֶׁ֥ר הֶֽחֱטִ֖יא אֶתֿ־יִשְׂרָאֵֽל׃
[‏כז] וַיִּקְשֹׁ֨ר עָלָ֜יו בַּעְשָׁ֤א בֶֿן־אֲחִיָּה֙ לְבֵֿ֣יתֿ יִשָּׂשכָ֔ר וַיַּכֵּ֣הוּ בַֿעְשָׁ֔א בְּגִֿבְּתֿ֖וֹן אֲשֶׁ֣ר לַפְּלִשְׁתִּ֑ים וְנָדָֿב֙ וְכָֿל־יִשְׂרָאֵ֔ל צָרִ֖ים עַֽל־גִּבְּתֽֿוֹן׃
[‏כח] וַיְמִתֵֿ֣הוּ בַֿעְשָׁ֔א בִּשְׁנַ֣תֿ שָׁלֹ֔שׁ לְאָסָ֖א מֶ֣לֶךְֿ יְהוּדָֿ֑הֿ וַיִּמְלֹ֖ךְֿ תַּחְתָּֽיו׃
[‏כט] וַיְהִ֣י כְֿמָלְכ֗וֹ הִכָּה֙ אֶתֿ־כָּל־בֵּ֣יתֿ יָֽרָבְֿעָ֔ם לֹֽא־הִשְׁאִ֧יר כָּל־נְשָׁמָ֛הֿ לְיָֽרָבְֿעָ֖ם עַדֿ־הִשְׁמִדֿ֑וֹ כִּדְֿבַֿ֣ר יְהֹוָ֔ה אֲשֶׁ֣ר דִּבֶּ֔ר בְּיַדֿ־עַבְֿדּ֖וֹ אֲחִיָּ֥הֿ הַשִּׁילֹנִֽי׃
[‏ל] עַל־חַטֹּ֤אֿותֿ יָֽרָבְֿעָם֙ אֲשֶׁ֣ר חָטָ֔א וַֽאֲשֶׁ֥ר הֶֽחֱטִ֖יא אֶתֿ־יִשְׂרָאֵ֑ל בְּכַֿעְס֕וֹ אֲשֶׁ֣ר הִכְֿעִ֔יס אֶתֿ־יְהֹוָ֖ה אֱלֹהֵ֥י יִשְׂרָאֵֽל׃
[‏לא] וְיֶ֛תֶֿר דִּבְֿרֵ֥י נָדָֿ֖בֿ וְכָֿל־אֲשֶׁ֣ר עָשָׂ֑הֿ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏לב] וּמִלְחָמָ֨הֿ הָֽיְתָ֜הֿ בֵּ֣ין אָסָ֗א וּבֵֿ֛ין בַּעְשָׁ֥א מֶֽלֶךְֿ־יִשְׂרָאֵ֖ל כָּל־יְמֵיהֶֽם׃ס
[‏לג] בִּשְׁנַ֣תֿ שָׁלֹ֔שׁ לְאָסָ֖א מֶ֣לֶךְֿ יְהוּדָֿ֑הֿ מָ֠לַךְֿ בַּעְשָׁ֨א בֶֿן־אֲחִיָּ֤הֿ עַל־כָּל־יִשְׂרָאֵל֙ בְּתִֿרְצָ֔הֿ עֶשְׂרִ֥ים וְאַרְבַּ֖ע שָׁנָֽהֿ׃
[‏לד] וַיַּ֥עַשׂ הָרַ֖ע בְּעֵינֵ֣י יְהֹוָ֑ה וַיֵּ֙לֶךְ֙ בְּדֶֿ֣רֶךְֿ יָֽרָבְֿעָ֔ם וּ֨בְֿחַטָּאֿת֔וֹ אֲשֶׁ֥ר הֶֽחֱטִ֖יא אֶתֿ־יִשְׂרָאֵֽל׃ס

פרק טז
[‏א] וַיְהִ֤י דְֿבַֿר־יְהֹוָה֙ אֶל־יֵה֣וּא בֶֿן־חֲנָ֔נִי עַל־בַּעְשָׁ֖א לֵאֿמֹֽר׃
[‏ב] יַ֗עַן אֲשֶׁ֤ר הֲרִימֹתִ֙יךָ֙ מִן־הֶ֣עָפָ֔ר וָֽאֶתֶּנְךָֿ֣ נָגִ֔ידֿ עַ֖ל עַמִּ֣י יִשְׂרָאֵ֑ל וַתֵּ֣לֶךְֿ׀ בְּדֶֿ֣רֶךְֿ יָֽרָבְֿעָ֗ם וַֽתַּֽחֲטִא֙ אֶתֿ־עַמִּ֣י יִשְׂרָאֵ֔ל לְהַכְֿעִיסֵ֖נִי בְּחַטֹּאֿתָֽֿם׃
[‏ג] הִנְנִ֥י מַבְֿעִ֛יר אַֽחֲרֵ֥י בַֿעְשָׁ֖א וְאַֽחֲרֵ֣י בֵֿיתֿ֑וֹ וְנָֽתַֿתִּי֙ אֶתֿ־בֵּ֣יתְֿךָ֔ כְּבֵֿ֖יתֿ יָֽרָבְֿעָ֥ם בֶּן־נְבָֽֿט׃
[‏ד] הַמֵּ֤תֿ לְבַֿעְשָׁא֙ בָּעִ֔יר יֹֽאֿכְֿל֖וּ הַכְּלָבִֿ֑ים וְהַמֵּ֥תֿ לוֹ֙ בַּשָּׂדֶ֔הֿ יֹֽאֿכְֿל֖וּ ע֥וֹףֿ הַשָּׁמָֽיִם׃
[‏ה] וְיֶ֨תֶֿר דִּבְֿרֵ֥י בַֿעְשָׁ֛א וַֽאֲשֶׁ֥ר עָשָׂ֖הֿ וּגְֿבֽֿוּרָתֿ֑וֹ הֲלֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏ו] וַיִּשְׁכַּ֤בֿ בַּעְשָׁא֙ עִם־אֲבֹֿתָ֔יו וַיִּקָּבֵֿ֖ר בְּתִֿרְצָ֑הֿ וַיִּמְלֹ֛ךְֿ אֵלָ֥הֿ בְֿנ֖וֹ תַּחְתָּֽיו׃
[‏ז] וְגַ֡ם בְּיַדֿ־יֵה֨וּא בֶֿן־חֲנָ֜נִי הַנָּבִ֗יא דְּבַֿר־יְהֹוָ֡ה הָיָה֩ אֶל־בַּעְשָׁ֨א וְאֶל־בֵּית֜וֹ וְעַ֥ל כָּל־הָֽרָעָ֣הֿ׀ אֲשֶׁר־עָשָׂ֣הֿ׀ בְּעֵינֵ֣י יְהֹוָ֗ה לְהַכְֿעִיסוֹ֙ בְּמַֽעֲשֵׂ֣הֿ יָדָ֔יו לִֽהְי֖וֹתֿ כְּבֵֿ֣יתֿ יָֽרָבְֿעָ֑ם וְעַ֥ל אֲשֶׁר־הִכָּ֖הֿ אֹתֽֿוֹ׃ס
[‏ח] בִּשְׁנַ֨תֿ עֶשְׂרִ֤ים וָשֵׁשׁ֙ שָׁנָ֔הֿ לְאָסָ֖א מֶ֣לֶךְֿ יְהוּדָֿ֑הֿ מָ֠לַךְֿ אֵלָ֨הֿ בֶֿן־בַּעְשָׁ֧א עַל־יִשְׂרָאֵ֛ל בְּתִֿרְצָ֖הֿ שְׁנָתָֽֿיִם׃
[‏ט] וַיִּקְשֹׁ֤ר עָלָיו֙ עַבְֿדּ֣וֹ זִמְרִ֔י שַׂ֖ר מַֽחֲצִ֣יתֿ הָרָ֑כֶֿבֿ וְה֤וּא בְֿתִֿרְצָה֙ שֹׁתֶֿ֣הֿ שִׁכּ֔וֹר בֵּ֣יתֿ אַרְצָ֔א אֲשֶׁ֥ר עַל־הַבַּ֖יִתֿ בְּתִֿרְצָֽהֿ׃
[‏י] וַיָּבֹֿ֤א זִמְרִי֙ וַיַּכֵּ֣הוּ וַיְמִיתֵ֔הוּ בִּשְׁנַת֙ עֶשְׂרִ֣ים וָשֶׁ֔בַֿע לְאָסָ֖א מֶ֣לֶךְֿ יְהוּדָֿ֑הֿ וַיִּמְלֹ֖ךְֿ תַּחְתָּֽיו׃
[‏יא] וַיְהִ֨י בְֿמָלְכ֜וֹ כְּשִׁבְֿתּ֣וֹ עַל־כִּסְא֗וֹ הִכָּה֙ אֶתֿ־כָּל־בֵּ֣יתֿ בַּעְשָׁ֔א לֹֽא־הִשְׁאִ֥יר ל֖וֹ מַשְׁתִּ֣ין בְּקִ֑יר וְגֹֿאֲלָ֖יו וְרֵעֵֽהוּ׃
[‏יב] וַיַּשְׁמֵ֣דֿ זִמְרִ֔י אֵ֖תֿ כָּל־בֵּ֣יתֿ בַּעְשָׁ֑א כִּדְֿבַֿ֤ר יְהֹוָה֙ אֲשֶׁ֣ר דִּבֶּ֣ר אֶל־בַּעְשָׁ֔א בְּיַ֖דֿ יֵה֥וּא הַנָּבִֽֿיא׃
[‏יג] אֶ֚ל כָּל־חַטֹּ֣אֿותֿ בַּעְשָׁ֔א וְחַטֹּ֖אֿותֿ אֵלָ֣הֿ בְֿנ֑וֹ אֲשֶׁ֣ר חָֽטְא֗וּ וַֽאֲשֶׁ֤ר הֶֽחֱטִ֙יאוּ֙ אֶתֿ־יִשְׂרָאֵ֔ל לְהַכְֿעִ֗יס אֶתֿ־יְהֹוָ֛ה אֱלֹהֵ֥י יִשְׂרָאֵ֖ל בְּהַבְֿלֵיהֶֽם׃
[‏יד] וְיֶ֛תֶֿר דִּבְֿרֵ֥י אֵלָ֖הֿ וְכָֿל־אֲשֶׁ֣ר עָשָׂ֑הֿ הֲלֽוֹא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃ס
[‏טו] בִּשְׁנַת֩ עֶשְׂרִ֨ים וָשֶׁ֜בַֿע שָׁנָ֗הֿ לְאָסָא֙ מֶ֣לֶךְֿ יְהוּדָ֔הֿ מָלַ֥ךְֿ זִמְרִ֛י שִׁבְֿעַ֥תֿ יָמִ֖ים בְּתִֿרְצָ֑הֿ וְהָעָ֣ם חֹנִ֔ים עַֽל־גִּבְּתֿ֖וֹן אֲשֶׁ֥ר לַפְּלִשְׁתִּֽים׃
[‏טז] וַיִּשְׁמַ֤ע הָעָם֙ הַֽחֹנִ֣ים לֵאֿמֹ֔ר קָשַׁ֣ר זִמְרִ֔י וְגַֿ֖ם הִכָּ֣הֿ אֶתֿ־הַמֶּ֑לֶךְֿ וַיַּמְלִ֣כֿוּ כָֽֿל־יִ֠שְׂרָאֵל אֶתֿ־עָמְרִ֨י שַׂר־צָבָֿ֧א עַל־יִשְׂרָאֵ֛ל בַּיּ֥וֹם הַה֖וּא ‍ֽבַּמַּֽחֲנֶֽהֿ׃
[‏יז] וַיַּֽעֲלֶ֥הֿ עָמְרִ֛י וְכָֿל־יִשְׂרָאֵ֥ל עִמּ֖וֹ מִֽגִּבְּתֿ֑וֹן וַיָּצֻ֖רוּ עַל־תִּרְצָֽהֿ׃
[‏יח] וַיְהִ֞י כִּרְא֤וֹתֿ זִמְרִי֙ כִּֽי־נִלְכְּדָֿ֣הֿ הָעִ֔יר וַיָּבֹֿ֖א אֶל־אַרְמ֣וֹן בֵּֽיתֿ־הַמֶּ֑לֶךְֿ וַיִּשְׂרֹ֨ףֿ עָלָ֧יו אֶתֿ־בֵּֽיתֿ־מֶ֛לֶךְֿ בָּאֵ֖שׁ וַיָּמֹֽתֿ׃
[‏יט] עַל־חַטָּאֿתֿוֹ אֲשֶׁ֣ר חָטָ֔א לַֽעֲשׂ֥וֹתֿ הָרַ֖ע בְּעֵינֵ֣י יְהֹוָ֑ה לָלֶ֙כֶֿת֙ בְּדֶֿ֣רֶךְֿ יָֽרָבְֿעָ֔ם וּבְֿחַטָּאֿתֿוֹ֙ אֲשֶׁ֣ר עָשָׂ֔הֿ לְהַֽחֲטִ֖יא אֶתֿ־יִשְׂרָאֵֽל׃
[‏כ] וְיֶ֙תֶֿר֙ דִּבְֿרֵ֣י זִמְרִ֔י וְקִשְׁר֖וֹ אֲשֶׁ֣ר קָשָׁ֑ר הֲלֹֽא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃פ
[‏כא] אָ֧ז יֵֽחָלֵ֛ק הָעָ֥ם יִשְׂרָאֵ֖ל לַחֵ֑צִי חֲצִ֨י הָעָ֜ם הָ֠יָהֿ אַֽחֲרֵ֨י תִֿבְֿנִ֤י בֶֿן־גִּינַת֙ לְהַמְלִיכ֔וֹ וְהַֽחֲצִ֖י אַֽחֲרֵ֥י עָמְרִֽי׃
[‏כב] וַיֶּֽחֱזַ֤ק הָעָם֙ אֲשֶׁ֣ר אַֽחֲרֵ֣י עָמְרִ֔י אֶתֿ־הָעָ֕ם אֲשֶׁ֥ר אַֽחֲרֵ֖י תִּבְֿנִ֣י בֶֿן־גִּינַ֑תֿ וַיָּ֣מָתֿ תִּבְֿנִ֔י וַיִּמְלֹ֖ךְֿ עָמְרִֽי׃פ
[‏כג] בִּשְׁנַת֩ שְׁלֹשִׁ֨ים וְאַחַ֜תֿ שָׁנָ֗הֿ לְאָסָא֙ מֶ֣לֶךְֿ יְהוּדָ֔הֿ מָלַ֤ךְֿ עָמְרִי֙ עַל־יִשְׂרָאֵ֔ל שְׁתֵּ֥ים עֶשְׂרֵ֖הֿ שָׁנָ֑הֿ בְּתִֿרְצָ֖הֿ מָלַ֥ךְֿ שֵֽׁשׁ־שָׁנִֽים׃
[‏כד] וַיִּ֜קֶן אֶתֿ־הָהָ֥ר שֹֽׁמְר֛וֹן מֵ֥אֶתֿ שֶׁ֖מֶר בְּכִֿכְּרַ֣יִם כָּ֑סֶףֿ וַיִּ֙בֶֿן֙ אֶתֿ־הָהָ֔ר וַיִּקְרָ֗א אֶתֿ־שֵׁ֤ם הָעִיר֙ אֲשֶׁ֣ר בָּנָ֔הֿ עַ֣ל שֶׁם־שֶׁ֔מֶר אֲדֹֿנֵ֖י הָהָ֥ר שֹֽׁמְרֽוֹן׃
[‏כה] וַיַּֽעֲשֶׂ֥הֿ עָמְרִ֛י הָרַ֖ע בְּעֵינֵ֣י יְהֹוָ֑ה וַיָּ֕רַע מִכֹּ֖ל אֲשֶׁ֥ר לְפָֿנָֽיו׃
[‏כו] וַיֵּ֗לֶךְֿ בְּכָֿל־דֶּ֙רֶךְ֙ יָֽרָבְֿעָ֣ם בֶּן־נְבָ֔ט וּבְֿחַטֹּאֿתָֿיו אֲשֶׁ֥ר הֶֽחֱטִ֖יא אֶתֿ־יִשְׂרָאֵ֑ל לְהַכְֿעִ֗יס אֶתֿ־יְהֹוָ֛ה אֱלֹהֵ֥י יִשְׂרָאֵ֖ל בְּהַבְֿלֵיהֶֽם׃
[‏כז] וְיֶ֨תֶֿר דִּבְֿרֵ֤י עָמְרִי֙ אֲשֶׁ֣ר עָשָׂ֔הֿ וּגְֿבֽֿוּרָתֿ֖וֹ אֲשֶׁ֣ר עָשָׂ֑הֿ הֲלֹֽא־הֵ֣ם כְּתֿוּבִ֗ים עַל־סֵ֛פֶֿר דִּבְֿרֵ֥י הַיָּמִ֖ים לְמַלְכֵֿ֥י יִשְׂרָאֵֽל׃
[‏כח] וַיִּשְׁכַּ֤בֿ עָמְרִי֙ עִם־אֲבֹֿתָ֔יו וַיִּקָּבֵֿ֖ר בְּשֹֽׁמְר֑וֹן וַיִּמְלֹ֛ךְֿ אַחְאָ֥בֿ בְּנ֖וֹ תַּחְתָּֽיו׃ס
[‏כט] וְאַחְאָ֣בֿ בֶּן־עָמְרִ֗י מָלַךְ֙ עַל־יִשְׂרָאֵ֔ל בִּשְׁנַ֨תֿ שְׁלֹשִׁ֤ים וּשְׁמֹנֶה֙ שָׁנָ֔הֿ לְאָסָ֖א מֶ֣לֶךְֿ יְהוּדָֿ֑הֿ וַ֠יִּמְלֹךְֿ אַחְאָ֨בֿ בֶּן־עָמְרִ֤י עַל־יִשְׂרָאֵל֙ בְּשֹׁ֣מְר֔וֹן עֶשְׂרִ֥ים וּשְׁתַּ֖יִם שָׁנָֽהֿ׃
[‏ל] וַיַּ֨עַשׂ אַחְאָ֧בֿ בֶּן־עָמְרִ֛י הָרַ֖ע בְּעֵינֵ֣י יְהֹוָ֑ה מִכֹּ֖ל אֲשֶׁ֥ר לְפָֿנָֽיו׃
[‏לא] וַֽיְהִי֙ הֲנָקֵ֣ל לֶכְֿתּ֔וֹ בְּחַטֹּ֖אֿותֿ יָֽרָבְֿעָ֣ם בֶּן־נְבָֿ֑ט וַיִּקַּ֨ח אִשָּׁ֜הֿ אֶתֿ־אִיזֶ֗בֶֿל בַּתֿ־אֶתְֿבַּ֙עַל֙ מֶ֣לֶךְֿ צִֽידֹֿנִ֔ים וַיֵּ֙לֶךְ֙ וַֽיַּֽעֲבֹֿ֣דֿ אֶתֿ־הַבַּ֔עַל וַיִּשְׁתַּ֖חוּ לֽוֹ׃
[‏לב] וַיָּ֥קֶם מִזְבֵּ֖חַ לַבָּ֑עַל בֵּ֣יתֿ הַבַּ֔עַל אֲשֶׁ֥ר בָּנָ֖הֿ בְּשֹֽׁמְרֽוֹן׃
[‏לג] וַיַּ֥עַשׂ אַחְאָ֖בֿ אֶתֿ־הָֽאֲשֵׁרָ֑הֿ וַיּ֨וֹסֶףֿ אַחְאָ֜בֿ לַֽעֲשׂ֗וֹתֿ לְהַכְֿעִיס֙ אֶתֿ־יְהֹוָה֙ אֱלֹהֵ֣י יִשְׂרָאֵ֔ל מִכֹּ֨ל מַלְכֵֿ֣י יִשְׂרָאֵ֔ל אֲשֶׁ֥ר הָי֖וּ לְפָֿנָֽיו׃
[‏לד] בְּיָמָ֞יו בָּנָ֥הֿ חִיאֵ֛ל בֵּ֥יתֿ הָֽאֱלִ֖י אֶתֿ־יְרִיחֹ֑הֿ בַּֽאֲבִֿירָ֨ם בְּכֹֿר֜וֹ יִסְּדָ֗הּ וּבִֿשְׂגִֿיבֿ צְעִירוֹ֙ הִצִּ֣יבֿ דְּלָתֶ֔יהָ כִּדְֿבַֿ֣ר יְהֹוָ֔ה אֲשֶׁ֣ר דִּבֶּ֔ר בְּיַ֖דֿ יְהוֹשֻׁ֥עַ בִּן־נֽוּן׃ס

פרק יז
[‏א] וַיֹּאֿמֶר֩ אֵֽלִיָּ֨הוּ הַתִּשְׁבִּ֜י מִתֹּשָׁבֵֿ֣י גִֿלְעָד֘ אֶל־אַחְאָב֒ חַי־יְהֹוָ֞ה אֱלֹהֵ֤י יִשְׂרָאֵל֙ אֲשֶׁ֣ר עָמַ֣דְֿתִּי לְפָֿנָ֔יו אִם־יִֽהְיֶ֛הֿ הַשָּׁנִ֥ים הָאֵ֖לֶּהֿ טַ֣ל וּמָטָ֑ר כִּ֖י אִם־לְפִֿ֥י דְֿבָֿרִֽי׃ס
[‏ב] וַיְהִ֥י דְֿבַֿר־יְהֹוָ֖ה אֵלָ֥יו לֵאֿמֹֽר׃
[‏ג] לֵ֣ךְֿ מִזֶּ֔הֿ וּפָֿנִ֥יתָֿ לְּךָֿ֖ קֵ֑דְֿמָהֿ וְנִסְתַּרְתָּ֙ בְּנַ֣חַל כְּרִ֔יתֿ אֲשֶׁ֖ר עַל־פְּנֵ֥י הַיַּרְדֵּֽן׃
[‏ד] וְהָיָ֖הֿ מֵֽהַנַּ֣חַל תִּשְׁתֶּ֑הֿ וְאֶתֿ־הָעֹרְבִֿ֣ים צִוִּ֔יתִֿי לְכַֿלְכֶּלְךָֿ֖ שָֽׁם׃
[‏ה] וַיֵּ֥לֶךְֿ וַיַּ֖עַשׂ כִּדְֿבַֿ֣ר יְהֹוָ֑ה וַיֵּ֗לֶךְֿ וַיֵּ֙שֶׁב֙ בְּנַ֣חַל כְּרִ֔יתֿ אֲשֶׁ֖ר עַל־פְּנֵ֥י הַיַּרְדֵּֽן׃
[‏ו] וְהָעֹרְבִ֗ים מְבִֿיאִ֨ים ל֜וֹ לֶ֤חֶם וּבָֿשָׂר֙ בַּבֹּ֔קֶר וְלֶ֥חֶם וּבָֿשָׂ֖ר בָּעָ֑רֶבֿ וּמִן־הַנַּ֖חַל יִשְׁתֶּֽהֿ׃
[‏ז] וַיְהִ֛י מִקֵּ֥ץ יָמִ֖ים וַיִּיבַֿ֣שׁ הַנָּ֑חַל כִּ֛י לֹֽא־הָיָ֥הֿ גֶֿ֖שֶׁם בָּאָֽרֶץ׃ס
[‏ח] וַיְהִ֥י דְֿבַֿר־יְהֹוָ֖ה אֵלָ֥יו לֵאֿמֹֽר׃
[‏ט] ק֣וּם לֵ֤ךְֿ צָרְפַֿתָֿה֙ אֲשֶׁ֣ר לְצִיד֔וֹן וְיָֽשַׁבְֿתָּ֖ שָׁ֑ם הִנֵּ֨הֿ צִוִּ֥יתִֿי שָׁ֛ם אִשָּׁ֥הֿ אַלְמָנָ֖הֿ לְכַֿלְכְּלֶֽךָֿ׃
[‏י] וַיָּ֣קָם׀ וַיֵּ֣לֶךְֿ צָרְפַ֗תָֿהֿ וַיָּבֹֿא֙ אֶל־פֶּ֣תַֿח הָעִ֔יר וְהִנֵּֽהֿ־שָׁ֛ם אִשָּׁ֥הֿ אַלְמָנָ֖הֿ מְקֹשֶׁ֣שֶׁתֿ עֵצִ֑ים וַיִּקְרָ֤א אֵלֶ֙יהָ֙ וַיֹּאֿמַ֔ר קְחִי־נָ֨א לִ֧י מְעַט־מַ֛יִם בַּכְּלִ֖י וְאֶשְׁתֶּֽהֿ׃
[‏יא] וַתֵּ֖לֶךְֿ לָקַ֑חַתֿ וַיִּקְרָ֤א אֵלֶ֙יהָ֙ וַיֹּאֿמַ֔ר לִֽקְחִי־נָ֥א לִ֛י פַּתֿ־לֶ֖חֶם בְּיָדֵֽֿךְֿ׃
[‏יב] וַתֹּ֗אֿמֶר חַי־יְהֹוָ֤ה אֱלֹהֶ֙יךָ֙ אִם־יֶשׁ־לִ֣י מָע֔וֹגֿ כִּ֣י אִם־מְלֹ֤א כַֿףֿ־קֶ֙מַח֙ בַּכַּ֔דֿ וּמְעַט־שֶׁ֖מֶן בַּצַּפָּ֑חַתֿ וְהִנְנִ֨י מְקֹשֶׁ֜שֶׁתֿ שְׁנַ֣יִם עֵצִ֗ים וּבָ֙אֿתִֿי֙ וַֽעֲשִׂיתִ֙יהוּ֙ לִ֣י וְלִבְֿנִ֔י וַֽאֲכַֿלְנֻ֖הוּ וָמָֽתְֿנוּ׃
[‏יג] וַיֹּ֨אֿמֶר אֵלֶ֤יהָ אֵֽלִיָּ֙הוּ֙ אַל־תִּ֣ירְאִ֔י בֹּ֖אִי עֲשִׂ֣י כִֿדְֿבָֿרֵ֑ךְֿ אַ֣ךְֿ עֲשִׂי־לִ֣י מִ֠שָּׁם עֻגָ֨הֿ קְטַנָּ֤הֿ בָֿרִֽאֿשֹׁנָה֙ וְהוֹצֵ֣אֿתְֿ לִ֔י וְלָ֣ךְֿ וְלִבְֿנֵ֔ךְֿ תַּֽעֲשִׂ֖י בָּאַֽחֲרֹנָֽהֿ׃
[‏יד] כִּ֣י כֹֿה֩ אָמַ֨ר יְהֹוָ֜ה אֱלֹהֵ֣י יִשְׂרָאֵ֗ל כַּ֤דֿ הַקֶּ֙מַח֙ לֹ֣א תִֿכְֿלָ֔הֿ וְצַפַּ֥חַתֿ הַשֶּׁ֖מֶן לֹ֣א תֶֿחְסָ֑ר עַ֠דֿ י֧וֹם תתן־יְהֹוָ֛ה גֶּ֖שֶׁם עַל־פְּנֵ֥י הָֽאֲדָֿמָֽהֿ׃
[‏טו] וַתֵּ֥לֶךְֿ וַתַּֽעֲשֶׂ֖הֿ כִּדְֿבַֿ֣ר אֵֽלִיָּ֑הוּ וַתֹּ֧אֿכַֿל הֽוא־וה֛יא וּבֵֿיתָֿ֖הּ יָמִֽים׃
[‏טז] כַּ֤דֿ הַקֶּ֙מַח֙ לֹ֣א כָֿלָ֔תָֿהֿ וְצַפַּ֥חַתֿ הַשֶּׁ֖מֶן לֹ֣א חָסֵ֑ר כִּדְֿבַֿ֣ר יְהֹוָ֔ה אֲשֶׁ֥ר דִּבֶּ֖ר בְּיַ֥דֿ אֵֽלִיָּֽהוּ׃ס
[‏יז] וַיְהִ֗י אַחַר֙ הַדְּבָֿרִ֣ים הָאֵ֔לֶּהֿ חָלָ֕הֿ בֶּן־הָֽאִשָּׁ֖הֿ בַּֽעֲלַ֣תֿ הַבָּ֑יִתֿ וַיְהִ֤י חָלְיוֹ֙ חָזָ֣ק מְאֹ֔דֿ עַ֛דֿ אֲשֶׁ֥ר לֹא־נֽוֹתְֿרָהֿ־בּ֖וֹ נְשָׁמָֽהֿ׃
[‏יח] וַתֹּ֙אֿמֶר֙ אֶל־אֵ֣לִיָּ֔הוּ מַהֿ־לִּ֥י וָלָ֖ךְֿ אִ֣ישׁ הָֽאֱלֹהִ֑ים בָּ֧אֿתָֿ אֵלַ֛י לְהַזְכִּ֥יר אֶתֿ־עֲוֹנִ֖י וּלְהָמִ֥יתֿ אֶתֿ־בְּנִֽי׃
[‏יט] וַיֹּ֥אֿמֶר אֵלֶ֖יהָ תְּנִֽי־לִ֣י אֶתֿ־בְּנֵ֑ךְֿ וַיִּקָּחֵ֣הוּ מֵחֵיקָ֗הּ ‍ֽוַיַּֽעֲלֵ֙הוּ֙ אֶל־הָֽעֲלִיָּ֗הֿ אֲשֶׁר־הוּא֙ יֹשֵׁ֣בֿ שָׁ֔ם וַיַּשְׁכִּבֵֿ֖הוּ עַל־מִטָּתֽֿוֹ׃
[‏כ] וַיִּקְרָ֥א אֶל־יְהֹוָ֖ה וַיֹּאֿמַ֑ר יְהֹוָ֣ה אֱלֹהָ֔י הֲ֠גַֿם עַֽל־הָֽאַלְמָנָ֞הֿ אֲשֶׁר־אֲנִ֨י מִתְֿגּוֹרֵ֥ר עִמָּ֛הּ הֲרֵע֖וֹתָֿ לְהָמִ֥יתֿ אֶתֿ־בְּנָֽהּ׃
[‏כא] וַיִּתְֿמֹדֵֿ֤דֿ עַל־הַיֶּ֙לֶד֙ שָׁלֹ֣שׁ פְּעָמִ֔ים וַיִּקְרָ֥א אֶל־יְהֹוָ֖ה וַיֹּאֿמַ֑ר יְהֹוָ֣ה אֱלֹהָ֔י תָּ֥שָׁבֿ נָ֛א נֶֽפֶֿשׁ־הַיֶּ֥לֶדֿ הַזֶּ֖הֿ עַל־קִרְבּֽוֹ׃
[‏כב] וַיִּשְׁמַ֥ע יְהֹוָ֖ה בְּק֣וֹל אֵֽלִיָּ֑הוּ וַתָּ֧שָׁבֿ נֶֽפֶֿשׁ־הַיֶּ֛לֶדֿ עַל־קִרְבּ֖וֹ וַיֶּֽחִי׃
[‏כג] וַיִּקַּ֨ח אֵֽלִיָּ֜הוּ אֶתֿ־הַיֶּ֗לֶדֿ וַיֹּרִדֵֿ֤הוּ מִן־הָֽעֲלִיָּה֙ הַבַּ֔יְתָֿהֿ וַֽיִּתְּנֵ֖הוּ לְאִמּ֑וֹ וַיֹּ֙אֿמֶר֙ אֵ֣לִיָּ֔הוּ רְאִ֖י חַ֥י בְּנֵֽךְֿ׃
[‏כד] וַתֹּ֤אֿמֶר הָֽאִשָּׁה֙ אֶל־אֵ֣לִיָּ֔הוּ עַתָּה֙ זֶ֣הֿ יָדַ֔עְתִּי כִּ֛י אִ֥ישׁ אֱלֹהִ֖ים אָ֑תָּהֿ וּדְֿבַֿר־יְהֹוָ֥ה בְּפִֿ֖יךָֿ אֱמֶֽתֿ׃ס

פרק יח
[‏א] וַֽיְהִי֙ יָמִ֣ים רַבִּ֔ים וּדְֿבַֿר־יְהֹוָ֗ה הָיָה֙ אֶל־אֵ֣לִיָּ֔הוּ בַּשָּׁנָ֥הֿ הַשְּׁלִישִׁ֖יתֿ לֵאֿמֹ֑ר לֵ֚ךְֿ הֵֽרָאֵ֣הֿ אֶל־אַחְאָ֔בֿ וְאֶתְּנָ֥הֿ מָטָ֖ר עַל־פְּנֵ֥י הָֽאֲדָֿמָֽהֿ׃
[‏ב] וַיֵּ֙לֶךְ֙ אֵֽלִיָּ֔הוּ לְהֵֽרָא֖וֹתֿ אֶל־אַחְאָ֑בֿ וְהָֽרָעָ֖בֿ חָזָ֥ק בְּשֹֽׁמְרֽוֹן׃
[‏ג] וַיִּקְרָ֣א אַחְאָ֔בֿ אֶל־עֹבַֿדְֿיָ֖הוּ אֲשֶׁ֣ר עַל־הַבָּ֑יִתֿ וְעֹבַֿדְֿיָ֗הוּ הָיָ֥הֿ יָרֵ֛א אֶתֿ־יְהֹוָ֖ה מְאֹֽדֿ׃
[‏ד] וַֽיְהִי֙ בְּהַכְֿרִ֣יתֿ אִיזֶ֔בֶֿל אֵ֖תֿ נְבִֿיאֵ֣י יְהֹוָ֑ה וַיִּקַּ֨ח עֹבַֿדְֿיָ֜הוּ מֵאָ֣הֿ נְבִֿאִ֗ים וַֽיַּחְבִּיאֵ֞ם חֲמִשִּׁ֥ים אִישׁ֙ בַּמְּעָרָ֔הֿ וְכִֿלְכְּלָ֖ם לֶ֥חֶם וָמָֽיִם׃
[‏ה] וַיֹּ֤אֿמֶר אַחְאָב֙ אֶל־עֹ֣בַֿדְֿיָ֔הוּ לֵ֤ךְֿ בָּאָ֙רֶץ֙ אֶל־כָּל־מַעְיְנֵ֣י הַמַּ֔יִם וְאֶ֖ל כָּל־הַנְּחָלִ֑ים אוּלַ֣י׀ נִמְצָ֣א חָצִ֗יר וּנְחַיֶּה֙ ס֣וּס וָפֶ֔רֶדֿ וְל֥וֹא נַכְֿרִ֖יתֿ מֵֽהַבְּהֵמָֽהֿ׃
[‏ו] וַֽיְחַלְּק֥וּ לָהֶ֛ם אֶתֿ־הָאָ֖רֶץ לַֽעֲבָֿר־בָּ֑הּ אַחְאָ֞בֿ הָלַ֨ךְֿ בְּדֶֿ֤רֶךְֿ אֶחָד֙ לְבַֿדּ֔וֹ וְעֹֽבַֿדְֿיָ֛הוּ הָלַ֥ךְֿ בְּדֶֿרֶךְֿ־אֶחָ֖דֿ לְבַֿדּֽוֹ׃
[‏ז] וַיְהִ֤י עֹבַֿדְֿיָ֙הוּ֙ בַּדֶּ֔רֶךְֿ וְהִנֵּ֥הֿ אֵֽלִיָּ֖הוּ לִקְרָאֿתֿ֑וֹ וַיַּכִּרֵ֙הוּ֙ וַיִּפֹּ֣ל עַל־פָּנָ֔יו וַיֹּ֕אֿמֶר הַֽאַתָּ֥הֿ זֶ֖הֿ אֲדֹֿנִ֥י אֵֽלִיָּֽהוּ׃
[‏ח] וַיֹּ֥אֿמֶר ל֖וֹ אָ֑נִי לֵ֛ךְֿ אֱמֹ֥ר לַֽאֿדֹֿנֶ֖יךָֿ הִנֵּ֥הֿ אֵֽלִיָּֽהוּ׃
[‏ט] וַיֹּ֖אֿמֶר מֶ֣הֿ חָטָ֑אֿתִֿי כִּֽי־אַתָּ֞הֿ נֹתֵֿ֧ן אֶֽתֿ־עַבְֿדְּךָֿ֛ בְּיַדֿ־אַחְאָ֖בֿ לַֽהֲמִיתֵֽֿנִי׃
[‏י] חַ֣י׀ יְהֹוָ֣ה אֱלֹהֶ֗יךָֿ אִם־יֶשׁ־גּ֤וֹי וּמַמְלָכָֿה֙ אֲ֠שֶׁר לֹֽא־שָׁלַ֨ח אֲדֹֿנִ֥י שָׁם֙ לְבַֿקֶּשְׁךָ֔ וְאָֽמְר֖וּ אָ֑יִן וְהִשְׁבִּ֤יעַ אֶתֿ־הַמַּמְלָכָֿה֙ וְאֶתֿ־הַגּ֔וֹי כִּ֖י לֹ֥א יִמְצָאֶֽכָּהֿ׃
[‏יא] וְעַתָּ֖הֿ אַתָּ֣הֿ אֹמֵ֑ר לֵ֛ךְֿ אֱמֹ֥ר לַֽאֿדֹֿנֶ֖יךָֿ הִנֵּ֥הֿ אֵֽלִיָּֽהוּ׃
[‏יב] וְהָיָ֞הֿ אֲנִ֣י׀ אֵלֵ֣ךְֿ מֵֽאִתָּ֗ךְֿ וְר֨וּחַ יְהֹוָ֤ה׀ יִֽשָּֽׂאֲךָ֙ עַ֚ל אֲשֶׁ֣ר לֹֽא־אֵדָ֔ע וּבָ֨אֿתִֿי לְהַגִּ֧ידֿ לְאַחְאָ֛בֿ וְלֹ֥א יִֽמְצָֽאֲךָֿ֖ וַֽהֲרָגָֿ֑נִי וְעַבְֿדְּךָֿ֛ יָרֵ֥א אֶתֿ־יְהֹוָ֖ה מִנְּעֻרָֽי׃
[‏יג] הֲלֹֽא־הֻגַּ֤דֿ לַֽאֿדֹֿנִי֙ אֵ֣תֿ אֲשֶׁר־עָשִׂ֔יתִֿי בַּֽהֲרֹ֣גֿ אִיזֶ֔בֶֿל אֵ֖תֿ נְבִֿיאֵ֣י יְהֹוָ֑ה וָֽאַחְבִּא֩ מִנְּבִֿיאֵ֨י יְהֹוָ֜ה מֵ֣אָהֿ אִ֗ישׁ חֲמִשִּׁ֨ים חֲמִשִּׁ֥ים אִישׁ֙ בַּמְּעָרָ֔הֿ וָֽאֲכַֿלְכְּלֵ֖ם לֶ֥חֶם וָמָֽיִם׃
[‏יד] וְעַתָּה֙ אַתָּ֣הֿ אֹמֵ֔ר לֵ֛ךְֿ אֱמֹ֥ר לַֽאֿדֹֿנֶ֖יךָֿ הִנֵּ֣הֿ אֵֽלִיָּ֑הוּ וַֽהֲרָגָֽֿנִי׃
[‏טו] וַיֹּ֙אֿמֶר֙ אֵֽלִיָּ֔הוּ חַ֚י יְהֹוָ֣ה צְבָֿא֔וֹתֿ אֲשֶׁ֥ר עָמַ֖דְֿתִּי לְפָֿנָ֑יו כִּ֥י הַיּ֖וֹם אֵֽרָאֶ֥הֿ אֵלָֽיו׃
[‏טז] וַיֵּ֧לֶךְֿ עֹבַֿדְֿיָ֛הוּ לִקְרַ֥אֿתֿ אַחְאָ֖בֿ וַיַּגֶּדֿ־ל֑וֹ וַיֵּ֥לֶךְֿ אַחְאָ֖בֿ לִקְרַ֥אֿתֿ אֵֽלִיָּֽהוּ׃
[‏יז] וַיְהִ֛י כִּרְא֥וֹתֿ אַחְאָ֖בֿ אֶתֿ־אֵֽלִיָּ֑הוּ וַיֹּ֤אֿמֶר אַחְאָב֙ אֵלָ֔יו הַֽאַתָּ֥הֿ זֶ֖הֿ עֹכֵֿ֥ר יִשְׂרָאֵֽל׃
[‏יח] וַיֹּ֗אֿמֶר לֹ֤א עָכַ֙רְתִּי֙ אֶתֿ־יִשְׂרָאֵ֔ל כִּ֥י אִם־אַתָּ֖הֿ וּבֵֿ֣יתֿ אָבִֿ֑יךָֿ בַּֽעֲזָבְֿכֶֿם֙ אֶתֿ־מִצְוֹ֣תֿ יְהֹוָ֔ה וַתֵּ֖לֶךְֿ אַֽחֲרֵ֥י הַבְּעָלִֽים׃
[‏יט] וְעַתָּ֗הֿ שְׁלַ֨ח קְבֹֿ֥ץ אֵלַ֛י אֶתֿ־כָּל־יִשְׂרָאֵ֖ל אֶל־הַ֣ר הַכַּרְמֶ֑ל וְאֶתֿ־נְבִֿיאֵ֨י הַבַּ֜עַל אַרְבַּ֧ע מֵא֣וֹתֿ וַֽחֲמִשִּׁ֗ים וּנְבִֿיאֵ֤י הָֽאֲשֵׁרָה֙ אַרְבַּ֣ע מֵא֔וֹתֿ אֹֽכְֿלֵ֖י שֻׁלְחַ֥ן אִיזָֽבֶֿל׃
[‏כ] וַיִּשְׁלַ֥ח אַחְאָ֖בֿ בְּכָֿל־בְּנֵ֣י יִשְׂרָאֵ֑ל וַיִּקְבֹּ֥ץ אֶתֿ־הַנְּבִֿיאִ֖ים אֶל־הַ֥ר הַכַּרְמֶֽל׃
[‏כא] וַיִּגַּ֨שׁ אֵֽלִיָּ֜הוּ אֶל־כָּל־הָעָ֗ם וַיֹּ֙אֿמֶר֙ עַדֿ־מָתַ֞י אַתֶּ֣ם פֹּֽסְחִים֘ עַל־שְׁתֵּ֣י הַסְּעִפִּים֒ אִם־יְהֹוָ֤ה הָֽאֱלֹהִים֙ לְכֿ֣וּ אַֽחֲרָ֔יו וְאִם־הַבַּ֖עַל לְכֿ֣וּ אַֽחֲרָ֑יו וְלֹֽא־עָנ֥וּ הָעָ֛ם אֹתֿ֖וֹ דָּבָֽֿר׃
[‏כב] וַיֹּ֤אֿמֶר אֵֽלִיָּ֙הוּ֙ אֶל־הָעָ֔ם אֲנִ֞י נוֹתַֿ֧רְתִּי נָבִֿ֛יא לַֽיהֹוָ֖ה לְבַֿדִּ֑י וּנְבִֿיאֵ֣י הַבַּ֔עַל אַרְבַּֽע־מֵא֥וֹתֿ וַֽחֲמִשִּׁ֖ים אִֽישׁ׃
[‏כג] וְיִתְּנוּ־לָ֜נוּ שְׁנַ֣יִם פָּרִ֗ים וְיִבְֿחֲר֣וּ לָהֶם֩ הַפָּ֨ר הָֽאֶחָ֜דֿ וִֽינַתְּחֻ֗הוּ וְיָשִׂ֙ימוּ֙ עַל־הָ֣עֵצִ֔ים וְאֵ֖שׁ לֹ֣א יָשִׂ֑ימוּ וַֽאֲנִ֞י אֶֽעֱשֶׂ֣הֿ׀ אֶתֿ־הַפָּ֣ר הָֽאֶחָ֗דֿ וְנָֽתַֿתִּי֙ עַל־הָ֣עֵצִ֔ים וְאֵ֖שׁ לֹ֥א אָשִֽׂים׃
[‏כד] וּקְרָאֿתֶ֞ם בְּשֵׁ֣ם אֱלֹֽהֵיכֶ֗ם וַֽאֲנִי֙ אֶקְרָ֣א בְֿשֵֽׁם־יְהֹוָ֔ה וְהָיָ֧הֿ הָֽאֱלֹהִ֛ים אֲשֶׁר־יַֽעֲנֶ֥הֿ בָֿאֵ֖שׁ ה֣וּא הָֽאֱלֹהִ֑ים וַיַּ֧עַן כָּל־הָעָ֛ם וַיֹּֽאֿמְר֖וּ ט֥וֹבֿ הַדָּבָֽֿר׃
[‏כה] וַיֹּ֨אֿמֶר אֵֽלִיָּ֜הוּ לִנְבִֿיאֵ֣י הַבַּ֗עַל בַּֽחֲר֨וּ לָכֶ֜ם הַפָּ֤ר הָֽאֶחָד֙ וַֽעֲשׂ֣וּ רִֽאֿשֹׁנָ֔הֿ כִּ֥י אַתֶּ֖ם הָֽרַבִּ֑ים וְקִרְאוּ֙ בְּשֵׁ֣ם אֱלֹֽהֵיכֶ֔ם וְאֵ֖שׁ לֹ֥א תָֿשִֽׂימוּ׃
[‏כו] וַ֠יִּקְחוּ אֶתֿ־הַפָּ֨ר אֲשֶׁר־נָתַֿ֣ן לָהֶם֘ וַֽיַּֽעֲשׂוּ֒ וַֽיִּקְרְא֣וּ בְֿשֵֽׁם־הַ֠בַּעַל מֵֽהַבֹּ֨קֶר וְעַדֿ־הַצָּֽהֳרַ֤יִם לֵאֿמֹר֙ הַבַּ֣עַל עֲנֵ֔נוּ וְאֵ֥ין ק֖וֹל וְאֵ֣ין עֹנֶ֑הֿ וַֽיְפַֿסְּח֔וּ עַל־הַמִּזְבֵּ֖חַ אֲשֶׁ֥ר עָשָֽׂהֿ׃
[‏כז] וַיְהִ֨י ‍ֽבַֿצָּֽהֳרַ֜יִם וַיְהַתֵּ֧ל בָּהֶ֣ם אֵֽלִיָּ֗הוּ וַיֹּ֙אֿמֶר֙ קִרְא֤וּ בְֿקֽוֹל־גָּדֿוֹל֙ כִּֽי־אֱלֹהִ֣ים ה֔וּא כִּ֣י שִׂ֧יחַ וְכִֽֿי־שִׂ֛יגֿ ל֖וֹ וְכִֽֿי־דֶֿ֣רֶךְֿ ל֑וֹ אוּלַ֛י יָשֵׁ֥ן ה֖וּא וְיִקָֽץ׃
[‏כח] וַֽיִּקְרְאוּ֙ בְּק֣וֹל גָּד֔וֹל וַיִּתְֿגֹּֽדְֿדֿוּ֙ כְּמִשְׁפָּטָ֔ם בַּֽחֲרָבֿ֖וֹתֿ וּבָֽֿרְמָחִ֑ים עַדֿ־שְׁפָֿךְֿ־דָּ֖ם עֲלֵיהֶֽם׃
[‏כט] וַֽיְהִי֙ כַּֽעֲבֹֿ֣ר ‍ֽהַצָּֽהֳרַ֔יִם וַיִּֽתְֿנַבְּא֔וּ עַ֖דֿ לַֽעֲל֣וֹתֿ הַמִּנְחָ֑הֿ וְאֵֽין־ק֥וֹל וְאֵֽין־עֹנֶ֖הֿ וְאֵ֥ין קָֽשֶׁבֿ׃
[‏ל] וַיֹּ֨אֿמֶר אֵֽלִיָּ֤הוּ לְכָֿל־הָעָם֙ גְּשׁ֣וּ אֵלַ֔י וַיִּגְּשׁ֥וּ כָֿל־הָעָ֖ם אֵלָ֑יו וַיְרַפֵּ֛א אֶתֿ־מִזְבַּ֥ח יְהֹוָ֖ה הֶֽהָרֽוּס׃
[‏לא] וַיִּקַּ֣ח אֵֽלִיָּ֗הוּ שְׁתֵּ֤ים עֶשְׂרֵה֙ אֲבָֿנִ֔ים כְּמִסְפַּ֖ר שִׁבְֿטֵ֣י בְֿנֵי־יַֽעֲקֹ֑בֿ אֲשֶׁר֩ הָיָ֨הֿ דְֿבַֿר־יְהֹוָ֤ה אֵלָיו֙ לֵאֿמֹ֔ר יִשְׂרָאֵ֖ל יִֽהְיֶ֥הֿ שְׁמֶֽךָֿ׃
[‏לב] וַיִּבְֿנֶ֧הֿ אֶתֿ־הָֽאֲבָֿנִ֛ים מִזְבֵּ֖חַ בְּשֵׁ֣ם יְהֹוָ֑ה וַיַּ֣עַשׂ תְּעָלָ֗הֿ כְּבֵֿית֙ סָאֿתַֿ֣יִם זֶ֔רַע סָבִֿ֖יבֿ לַמִּזְבֵּֽחַ׃
[‏לג] וַֽיַּֽעֲרֹ֖ךְֿ אֶתֿ־הָֽעֵצִ֑ים וַיְנַתַּח֙ אֶתֿ־הַפָּ֔ר וַיָּ֖שֶׂם עַל־הָֽעֵצִֽים׃
[‏לד] וַיֹּ֗אֿמֶר מִלְא֨וּ אַרְבָּעָ֤הֿ כַֿדִּים֙ מַ֔יִם וְיִֽצְק֥וּ עַל־הָֽעֹלָ֖הֿ וְעַל־הָֽעֵצִ֑ים וַיֹּ֤אֿמֶר שְׁנוּ֙ וַיִּשְׁנ֔וּ וַיֹּ֥אֿמֶר שַׁלֵּ֖שׁוּ וַיְשַׁלֵּֽשׁוּ׃
[‏לה] וַיֵּֽלְכֿ֣וּ הַמַּ֔יִם סָבִֿ֖יבֿ לַמִּזְבֵּ֑חַ וְגַֿ֥ם אֶתֿ־הַתְּעָלָ֖הֿ מִלֵּא־מָֽיִם׃
[‏לו] וַיְהִ֣י׀ בַּֽעֲל֣וֹתֿ הַמִּנְחָ֗הֿ וַיִּגַּ֞שׁ אֵֽלִיָּ֣הוּ הַנָּבִֿיא֘ וַיֹּאֿמַר֒ יְהֹוָ֗ה אֱלֹהֵי֙ אַבְֿרָהָם֙ יִצְחָ֣ק וְיִשְׂרָאֵ֔ל הַיּ֣וֹם יִוָּדַ֗ע כִּֽי־אַתָּ֧הֿ אֱלֹהִ֛ים בְּיִשְׂרָאֵ֖ל וַֽאֲנִ֣י עַבְֿדֶּ֑ךָֿ ובדבריך֣ עָשִׂ֔יתִֿי אֵ֥תֿ כָּל־הַדְּבָֿרִ֖ים הָאֵֽלֶּהֿ׃
[‏לז] עֲנֵ֤נִי יְהֹוָה֙ עֲנֵ֔נִי וְיֵֽדְֿעוּ֙ הָעָ֣ם הַזֶּ֔הֿ כִּֽי־אַתָּ֥הֿ יְהֹוָ֖ה הָֽאֱלֹהִ֑ים וְאַתָּ֛הֿ הֲסִבֹּ֥תָֿ אֶתֿ־לִבָּ֖ם אֲחֹרַנִּֽיתֿ׃
[‏לח] וַתִּפֹּ֣ל אֵֽשׁ־יְהֹוָ֗ה וַתֹּ֤אֿכַֿל אֶתֿ־הָֽעֹלָה֙ וְאֶתֿ־הָ֣עֵצִ֔ים וְאֶתֿ־הָֽאֲבָֿנִ֖ים וְאֶתֿ־הֶֽעָפָֿ֑ר וְאֶתֿ־הַמַּ֥יִם אֲשֶׁר־בַּתְּעָלָ֖הֿ לִחֵֽכָֿהֿ׃
[‏לט] וַיַּרְא֙ כָּל־הָעָ֔ם ‍ֽוַיִּפְּל֖וּ עַל־פְּנֵיהֶ֑ם וַיֹּ֣אֿמְר֔וּ יְהֹוָה֙ ה֣וּא הָֽאֱלֹהִ֔ים יְהֹוָ֖ה ה֥וּא הָֽאֱלֹהִֽים׃
[‏מ] וַיֹּאֿמֶר֩ אֵֽלִיָּ֨הוּ לָהֶ֜ם תִּפְֿשׂ֣וּ׀ אֶתֿ־נְבִֿיאֵ֣י הַבַּ֗עַל אִ֛ישׁ אַל־יִמָּלֵ֥ט מֵהֶ֖ם וַֽיִּתְֿפְּשׂ֑וּם וַיּוֹרִדֵֿ֤ם אֵֽלִיָּ֙הוּ֙ אֶל־נַ֣חַל קִישׁ֔וֹן וַיִּשְׁחָטֵ֖ם שָֽׁם׃
[‏מא] וַיֹּ֤אֿמֶר אֵֽלִיָּ֙הוּ֙ לְאַחְאָ֔בֿ עֲלֵ֖הֿ אֱכֹֿ֣ל וּשְׁתֵֿ֑הֿ כִּי־ק֖וֹל הֲמ֥וֹן הַגָּֽשֶׁם׃
[‏מב] וַיַּֽעֲלֶ֥הֿ אַחְאָ֖בֿ לֶֽאֱכֹֿ֣ל וְלִשְׁתּ֑וֹתֿ וְאֵ֨לִיָּ֜הוּ עָלָ֨הֿ אֶל־רֹ֤אֿשׁ הַכַּרְמֶל֙ וַיִּגְֿהַ֣ר אַ֔רְצָהֿ וַיָּ֥שֶׂם פָּנָ֖יו בֵּ֥ין בְּרָכֿוֹ׃
[‏מג] וַיֹּ֣אֿמֶר אֶֽל־נַֽעֲר֗וֹ עֲלֵֽהֿ־נָא֙ הַבֵּ֣ט דֶּֽרֶךְֿ־יָ֔ם וַיַּ֙עַל֙ וַיַּבֵּ֔ט וַיֹּ֖אֿמֶר אֵ֣ין מְא֑וּמָהֿ וַיֹּ֕אֿמֶר שֻׁ֖בֿ שֶׁ֥בַֿע פְּעָמִֽים׃
[‏מד] וַֽיְהִי֙ בַּשְּׁבִֿעִ֔יתֿ וַיֹּ֗אֿמֶר הִנֵּהֿ־עָ֛בֿ קְטַנָּ֥הֿ כְּכַֿףֿ־אִ֖ישׁ עֹלָ֣הֿ מִיָּ֑ם וַיֹּ֗אֿמֶר עֲלֵ֨הֿ אֱמֹ֤ר אֶל־אַחְאָב֙ אֱסֹ֣ר וָרֵ֔דֿ וְלֹ֥א יַעַצָרְכָֿ֖הֿ הַגָּֽשֶׁם׃
[‏מה] וַיְהִ֣י׀ עַדֿ־כֹּ֣הֿ וְעַדֿ־כֹּ֗הֿ וְהַשָּׁמַ֙יִם֙ הִֽתְֿקַדְּרוּ֙ עָבִֿ֣ים וְר֔וּחַ וַיְהִ֖י גֶּ֣שֶׁם גָּדֿ֑וֹל וַיִּרְכַּ֥בֿ אַחְאָ֖בֿ וַיֵּ֥לֶךְֿ יִזְרְעֶֽאֿלָהֿ׃ס
[‏מו] וְיַדֿ־יְהֹוָ֗ה הָֽיְתָֿה֙ אֶל־אֵ֣לִיָּ֔הוּ וַיְשַׁנֵּ֖ס מָתְֿנָ֑יו וַיָּ֙רָץ֙ לִפְֿנֵ֣י אַחְאָ֔בֿ עַדֿ־בֹּֽאֲכָֿ֖הֿ יִזְרְעֶֽאֿלָהֿ׃

פרק יט
[‏א] וַיַּגֵּ֤דֿ אַחְאָב֙ לְאִיזֶ֔בֶֿל אֵ֛תֿ כָּל־אֲשֶׁ֥ר עָשָׂ֖הֿ אֵֽלִיָּ֑הוּ וְאֵ֨תֿ כָּל־אֲשֶׁ֥ר הָרַ֛גֿ אֶתֿ־כָּל־הַנְּבִֿיאִ֖ים בֶּחָֽרֶבֿ׃
[‏ב] וַתִּשְׁלַ֤ח אִיזֶ֙בֶֿל֙ מַלְאָ֔ךְֿ אֶל־אֵֽלִיָּ֖הוּ לֵאֿמֹ֑ר כֹּֽהֿ־יַֽעֲשׂ֤וּן אֱלֹהִים֙ וְכֹֿ֣הֿ יוֹסִפ֔וּן כִּֽי־כָֿעֵ֤תֿ מָחָר֙ אָשִׂ֣ים אֶֽתֿ־נַפְֿשְׁךָ֔ כְּנֶ֖פֶֿשׁ אַחַ֥דֿ מֵהֶֽם׃
[‏ג] וַיַּ֗רְא וַיָּ֙קָם֙ וַיֵּ֣לֶךְֿ אֶל־נַפְֿשׁ֔וֹ וַיָּבֹ֕א בְּאֵ֥ר שֶׁ֖בַֿע אֲשֶׁ֣ר לִֽיהוּדָֿ֑הֿ וַיַּנַּ֥ח אֶֽתֿ־נַֽעֲר֖וֹ שָֽׁם׃
[‏ד] וְהֽוּא־הָלַ֤ךְֿ בַּמִּדְֿבָּר֙ דֶּ֣רֶךְֿ י֔וֹם וַיָּבֹ֕א וַיֵּ֕שֶׁבֿ תַּ֖חַתֿ רֹ֣תֶֿם אֶחָתֿ וַיִּשְׁאַ֤ל אֶתֿ־נַפְֿשׁוֹ֙ לָמ֔וּתֿ וַיֹּ֣אֿמֶר׀ רַ֗בֿ עַתָּ֤הֿ יְהֹוָה֙ קַ֣ח נַפְֿשִׁ֔י כִּֽי־לֹא־ט֥וֹבֿ אָֽנֹכִֿ֖י מֵֽאֲבֹֿתָֽֿי׃
[‏ה] וַיִּשְׁכַּב֙ וַיִּישַׁ֔ן תַּ֖חַתֿ רֹ֣תֶֿם אֶחָ֑דֿ וְהִנֵּֽהֿ־זֶ֤הֿ מַלְאָךְ֙ נֹגֵֿ֣עַ בּ֔וֹ וַיֹּ֥אֿמֶר ל֖וֹ ק֥וּם אֱכֽֿוֹל׃
[‏ו] וַיַּבֵּ֕ט וְהִנֵּ֧הֿ מְרַֽאֲשֹׁתָֿ֛יו עֻגַֿ֥תֿ רְצָפִֿ֖ים וְצַפַּ֣חַתֿ מָ֑יִם וַיֹּ֣אֿכַֿל וַיֵּ֔שְׁתְּ וַיָּ֖שָׁבֿ וַיִּשְׁכָּֽבֿ׃
[‏ז] וַיָּשָׁב֩ מַלְאַ֨ךְֿ יְהֹוָ֤ה׀ שֵׁנִית֙ וַיִּגַּע־בּ֔וֹ וַיֹּ֖אֿמֶר ק֣וּם אֱכֹֿ֑ל כִּ֛י רַ֥בֿ מִמְּךָֿ֖ הַדָּֽרֶךְֿ׃
[‏ח] וַיָּ֖קָם וַיֹּ֣אֿכַֿל וַיִּשְׁתֶּ֑הֿ וַיֵּ֜לֶךְֿ בְּכֹֿ֣חַ׀ הָֽאֲכִֿילָ֣הֿ הַהִ֗יא אַרְבָּעִ֥ים יוֹם֙ וְאַרְבָּעִ֣ים לַ֔יְלָהֿ עַ֛דֿ הַ֥ר הָֽאֱלֹהִ֖ים חֹרֵֽבֿ׃
[‏ט] וַיָּבֹֿא־שָׁ֥ם אֶל־הַמְּעָרָ֖הֿ וַיָּ֣לֶן שָׁ֑ם וְהִנֵּ֤הֿ דְֿבַֿר־יְהֹוָה֙ אֵלָ֔יו וַיֹּ֣אֿמֶר ל֔וֹ מַהֿ־לְּךָֿ֥ פֹֿ֖הֿ אֵֽלִיָּֽהוּ׃
[‏י] וַיֹּאֿמֶר֩ קַנֹּ֨א קִנֵּ֜אֿתִֿי לַֽיהֹוָ֣ה׀ אֱלֹהֵ֣י צְבָֿא֗וֹתֿ כִּי־עָֽזְבֿ֤וּ בְֿרִֽיתְֿךָ֙ בְּנֵ֣י יִשְׂרָאֵ֔ל אֶתֿ־מִזְבְּחֹתֶֿ֣יךָֿ הָרָ֔סוּ וְאֶתֿ־נְבִֿיאֶ֖יךָֿ הָֽרְגֿ֣וּ בֶֿחָ֑רֶבֿ וָאִוָּתֵֿ֤ר אֲנִי֙ לְבַֿדִּ֔י וַיְבַֿקְשׁ֥וּ אֶתֿ־נַפְֿשִׁ֖י לְקַחְתָּֽהּ׃
[‏יא] וַיֹּ֗אֿמֶר צֵ֣א וְעָֽמַדְֿתָּ֣ בָֿהָר֘ לִפְֿנֵ֣י יְהֹוָה֒ וְהִנֵּ֧הֿ יְהֹוָ֣ה עֹבֵ֗ר וְר֣וּחַ גְּדֿוֹלָ֡הֿ וְחָזָ֞ק מְפָֿרֵק֩ הָרִ֨ים וּמְשַׁבֵּ֤ר סְלָעִים֙ לִפְֿנֵ֣י יְהֹוָ֔ה לֹ֥א בָֿר֖וּחַ יְהֹוָ֑ה וְאַחַ֤ר הָר֨וּחַ רַ֔עַשׁ לֹ֥א בָֿרַ֖עַשׁ יְהֹוָֽה׃
[‏יב] וְאַחַ֤ר הָרַ֙עַשׁ֙ אֵ֔שׁ לֹ֥א בָֿאֵ֖שׁ יְהֹוָ֑ה וְאַחַ֣ר הָאֵ֔שׁ ק֖וֹל דְּמָמָ֥הֿ דַֿקָּֽהֿ׃
[‏יג] וַיְהִ֣י׀ כִּשְׁמֹ֣עַ אֵֽלִיָּ֗הוּ וַיָּ֤לֶט פָּנָיו֙ בְּאַדַּרְתּ֔וֹ וַיֵּצֵ֕א וַֽיַּֽעֲמֹ֖דֿ פֶּ֣תַֿח הַמְּעָרָ֑הֿ וְהִנֵּ֤הֿ אֵלָיו֙ ק֔וֹל וַיֹּ֕אֿמֶר מַהֿ־לְּךָֿ֥ פֹֿ֖הֿ אֵֽלִיָּֽהוּ׃
[‏יד] וַיֹּאֿמֶר֩ קַנֹּ֨א קִנֵּ֜אֿתִֿי לַֽיהֹוָ֣ה׀ אֱלֹהֵ֣י צְבָֿא֗וֹתֿ כִּי־עָֽזְבֿ֤וּ בְֿרִֽיתְֿךָ֙ בְּנֵ֣י יִשְׂרָאֵ֔ל אֶתֿ־מִזְבְּחֹתֶֿ֣יךָֿ הָרָ֔סוּ וְאֶתֿ־נְבִֿיאֶ֖יךָֿ הָֽרְגֿ֣וּ בֶֿחָ֑רֶבֿ וָאִוָּתֵֿ֤ר אֲנִי֙ לְבַֿדִּ֔י וַיְבַֿקְשׁ֥וּ אֶתֿ־נַפְֿשִׁ֖י לְקַחְתָּֽהּ׃ס
[‏טו] וַיֹּ֤אֿמֶר יְהֹוָה֙ אֵלָ֔יו לֵ֛ךְֿ שׁ֥וּבֿ לְדַֿרְכְּךָֿ֖ מִדְֿבַּ֣רָהֿ דַֿמָּ֑שֶׂק וּבָ֗אֿתָֿ וּמָֽשַׁחְתָּ֧ אֶתֿ־חֲזָאֵ֛ל לְמֶ֖לֶךְֿ עַל־אֲרָֽם׃
[‏טז] וְאֵת֙ יֵה֣וּא בֶֿן־נִמְשִׁ֔י תִּמְשַׁ֥ח לְמֶ֖לֶךְֿ עַל־יִשְׂרָאֵ֑ל וְאֶתֿ־אֱלִישָׁ֤ע בֶּן־שָׁפָֿט֙ מֵאָבֵֿ֣ל מְחוֹלָ֔הֿ תִּמְשַׁ֥ח לְנָבִֿ֖יא תַּחְתֶּֽיךָֿ׃
[‏יז] וְהָיָ֗הֿ הַנִּמְלָ֛ט מֵחֶ֥רֶבֿ חֲזָאֵ֖ל יָמִ֣יתֿ יֵה֑וּא וְהַנִּמְלָ֛ט מֵחֶ֥רֶבֿ יֵה֖וּא יָמִ֥יתֿ אֱלִישָֽׁע׃
[‏יח] וְהִשְׁאַרְתִּ֥י בְֿיִשְׂרָאֵ֖ל שִׁבְֿעַ֣תֿ אֲלָפִֿ֑ים כָּל־הַבִּרְכַּ֗יִם אֲשֶׁ֤ר לֹא־כָֽֿרְעוּ֙ לַבַּ֔עַל וְכָ֨ל־הַפֶּ֔הֿ אֲשֶׁ֥ר לֹֽא־נָשַׁ֖ק לֽוֹ׃
[‏יט] וַיֵּ֣לֶךְֿ מִ֠שָּׁם וַיִּמְצָ֞א אֶתֿ־אֱלִישָׁ֤ע בֶּן־שָׁפָֿט֙ וְה֣וּא חֹרֵ֔שׁ שְׁנֵֽים־עָשָׂ֤ר צְמָדִֿים֙ לְפָֿנָ֔יו וְה֖וּא בִּשְׁנֵ֣ים הֶֽעָשָׂ֑ר וַיַּֽעֲבֹֿ֤ר אֵֽלִיָּ֙הוּ֙ אֵלָ֔יו וַיַּשְׁלֵ֥ךְֿ אַדַּרְתּ֖וֹ אֵלָֽיו׃
[‏כ] וַיַּֽעֲזֹ֣בֿ אֶתֿ־הַבָּקָ֗ר וַיָּ֙רָץ֙ אַֽחֲרֵ֣י אֵֽלִיָּ֔הוּ וַיֹּ֗אֿמֶר אֶשְּׁקָהֿ־נָּא֙ לְאָבִֿ֣י וּלְאִמִּ֔י וְאֵֽלְכָֿ֖הֿ אַֽחֲרֶ֑יךָֿ וַיֹּ֤אֿמֶר לוֹ֙ לֵ֣ךְֿ שׁ֔וּבֿ כִּ֥י מֶהֿ־עָשִׂ֖יתִֿי לָֽךְֿ׃
[‏כא] וַיָּ֨שָׁבֿ מֵאַֽחֲרָ֜יו וַיִּקַּ֣ח אֶתֿ־צֶ֧מֶדֿ הַבָּקָ֣ר וַיִּזְבָּחֵ֗הוּ וּבִֿכְֿלִ֤י הַבָּקָר֙ בִּשְּׁלָ֣ם הַבָּשָׂ֔ר וַיִּתֵּ֥ן לָעָ֖ם וַיֹּאֿכֵֿ֑לוּ וַיָּ֗קָם וַיֵּ֛לֶךְֿ אַֽחֲרֵ֥י אֵֽלִיָּ֖הוּ וַיְשָֽׁרְתֵֽֿהוּ׃ס

פרק כ
[‏א] וּבֶֿן־הֲדַֿ֣דֿ מֶֽלֶךְֿ־אֲרָ֗ם קָבַֿץ֙ אֶתֿ־כָּל־חֵיל֔וֹ וּשְׁלֹשִׁ֨ים וּשְׁנַ֥יִם מֶ֛לֶךְֿ אִתּ֖וֹ וְס֣וּס וָרָ֑כֶֿבֿ וַיַּ֗עַל וַיָּ֙צַר֙ עַל־שֹׁ֣מְר֔וֹן וַיִּלָּ֖חֶם בָּֽהּ׃
[‏ב] וַיִּשְׁלַ֧ח מַלְאָכִֿ֛ים אֶל־אַחְאָ֥בֿ מֶֽלֶךְֿ־יִשְׂרָאֵ֖ל הָעִֽירָהֿ׃
[‏ג] וַיֹּ֣אֿמֶר ל֗וֹ כֹּ֚הֿ אָמַ֣ר בֶּן־הֲדַ֔דֿ כַּסְפְּךָֿ֥ וּזְהָבְֿךָֿ֖ לִֽי־ה֑וּא וְנָשֶׁ֧יךָֿ וּבָֿנֶ֛יךָֿ הַטּוֹבִֿ֖ים לִי־הֵֽם׃
[‏ד] וַיַּ֤עַן מֶֽלֶךְֿ־יִשְׂרָאֵל֙ וַיֹּ֔אֿמֶר כִּדְֿבָֽֿרְךָֿ֖ אֲדֹֿנִ֣י הַמֶּ֑לֶךְֿ לְךָֿ֥ אֲנִ֖י וְכָֿל־אֲשֶׁר־לִֽי׃
[‏ה] וַיָּשֻׁ֙בֿוּ֙ הַמַּלְאָכִ֔ים וַיֹּ֣אֿמְר֔וּ כֹּֽהֿ־אָמַ֥ר בֶּן־הֲדַֿ֖דֿ לֵאֿמֹ֑ר כִּֽי־שָׁלַ֤חְתִּי אֵלֶ֙יךָ֙ לֵאֿמֹ֔ר כַּסְפְּךָֿ֧ וּזְהָבְֿךָֿ֛ וְנָשֶׁ֧יךָֿ וּבָֿנֶ֖יךָֿ לִ֥י תִֿתֵּֽן׃
[‏ו] כִּ֣י׀ אִם־כָּעֵ֣תֿ מָחָ֗ר אֶשְׁלַ֤ח אֶתֿ־עֲבָֿדַֿי֙ אֵלֶ֔יךָֿ וְחִפְּשׂוּ֙ אֶתֿ־בֵּ֣יתְֿךָ֔ וְאֵ֖תֿ בָּתֵּ֣י עֲבָֿדֶֿ֑יךָֿ וְהָיָה֙ כָּל־מַחְמַ֣דֿ עֵינֶ֔יךָֿ יָשִׂ֥ימוּ בְֿיָדָֿ֖ם וְלָקָֽחוּ׃
[‏ז] וַיִּקְרָ֤א מֶֽלֶךְֿ־יִשְׂרָאֵל֙ לְכָֿל־זִקְנֵ֣י הָאָ֔רֶץ וַיֹּ֙אֿמֶר֙ דְּעֽוּ־נָ֣א וּרְא֔וּ כִּ֥י רָעָ֖הֿ זֶ֣הֿ מְבַֿקֵּ֑שׁ כִּֽי־שָׁלַ֨ח אֵלַ֜י לְנָשַׁ֤י וּלְבָֿנַי֙ וּלְכַֿסְפִּ֣י וְלִזְהָבִ֔י וְלֹ֥א מָנַ֖עְתִּי מִמֶּֽנּוּ׃
[‏ח] וַיֹּֽאֿמְר֥וּ אֵלָ֛יו כָּל־הַזְּקֵנִ֖ים וְכָֿל־הָעָ֑ם אַל־תִּשְׁמַ֖ע וְל֥וֹא תֹֿאֿבֶֽֿהֿ׃
[‏ט] וַיֹּ֜אֿמֶר לְמַלְאֲכֵֿ֣י בֶֿן־הֲדַ֗דֿ אִמְר֞וּ לַֽאֿדֹֿנִ֤י הַמֶּ֙לֶךְ֙ כֹּל֩ אֲשֶׁר־שָׁלַ֨חְתָּ אֶל־עַבְֿדְּךָֿ֤ בָֿרִֽאֿשֹׁנָה֙ אֶֽעֱשֶׂ֔הֿ וְהַדָּבָֿ֣ר הַזֶּ֔הֿ לֹ֥א אוּכַֿ֖ל לַֽעֲשׂ֑וֹתֿ וַיֵּֽלְכֿוּ֙ הַמַּלְאָכִ֔ים וַיְשִׁבֻֿ֖הוּ דָּבָֽֿר׃
[‏י] וַיִּשְׁלַ֤ח אֵלָיו֙ בֶּן־הֲדַ֔דֿ וַיֹּ֕אֿמֶר כֹּֽהֿ־יַֽעֲשׂ֥וּן לִ֛י אֱלֹהִ֖ים וְכֹֿ֣הֿ יוֹסִ֑פֿוּ אִם־יִשְׂפֹּק֙ עֲפַֿ֣ר שֹֽׁמְר֔וֹן לִשְׁעָלִ֕ים לְכָֿל־הָעָ֖ם אֲשֶׁ֥ר בְּרַגְֿלָֽי׃
[‏יא] וַיַּ֤עַן מֶֽלֶךְֿ־יִשְׂרָאֵל֙ וַיֹּ֣אֿמֶר דַּבְּר֔וּ אַל־יִתְֿהַלֵּ֥ל חֹגֵֿ֖ר כִּמְפַֿתֵּֽחַ׃
[‏יב] וַיְהִ֗י כִּשְׁמֹ֙עַ֙ אֶתֿ־הַדָּבָֿ֣ר הַזֶּ֔הֿ וְה֥וּא שֹׁתֶֿ֛הֿ ה֥וּא וְהַמְּלָכִֿ֖ים בַּסֻּכּ֑וֹתֿ וַיֹּ֤אֿמֶר אֶל־עֲבָֿדָֿיו֙ שִׂ֔ימוּ וַיָּשִׂ֖ימוּ עַל־הָעִֽיר׃
[‏יג] וְהִנֵּ֣הֿ׀ נָבִֿ֣יא אֶחָ֗דֿ נִגַּשׁ֘ אֶל־אַחְאָ֣בֿ מֶֽלֶךְֿ־יִשְׂרָאֵל֒ וַיֹּ֗אֿמֶר כֹּ֚הֿ אָמַ֣ר יְהֹוָ֔ה הְֽרָאִ֔יתָֿ אֵ֛תֿ כָּל־הֶֽהָמ֥וֹן הַגָּדֿ֖וֹל הַזֶּ֑הֿ הִנְנִ֨י נֹֽתְֿנ֤וֹ בְֿיָֽדְֿךָ֙ הַיּ֔וֹם וְיָֽדַֿעְתָּ֖ כִּֽי־אֲנִ֥י יְהֹוָֽה׃
[‏יד] וַיֹּ֤אֿמֶר אַחְאָב֙ בְּמִ֔י וַיֹּ֙אֿמֶר֙ כֹּֽהֿ־אָמַ֣ר יְהֹוָ֔ה בְּנַֽעֲרֵ֖י שָׂרֵ֣י הַמְּדִֿינ֑וֹתֿ וַיֹּ֛אֿמֶר מִֽי־יֶאְסֹ֥ר הַמִּלְחָמָ֖הֿ וַיֹּ֥אֿמֶר אָֽתָּהֿ׃
[‏טו] וַיִּפְֿקֹ֗דֿ אֶֽתֿ־נַֽעֲרֵי֙ שָׂרֵ֣י הַמְּדִֿינ֔וֹתֿ וַיִּֽהְי֕וּ מָאֿתַֿ֖יִם שְׁנַ֣יִם וּשְׁלֹשִׁ֑ים וְאַֽחֲרֵיהֶ֗ם פָּקַ֧דֿ אֶתֿ־כָּל־הָעָ֛ם כָּל־בְּנֵ֥י יִשְׂרָאֵ֖ל שִׁבְֿעַ֥תֿ אֲלָפִֽֿים׃
[‏טז] וַיֵּֽצְא֖וּ ‍ֽבַּצָּֽהֳרָ֑יִם וּבֶֿן־הֲדַֿד֩ שֹׁתֶ֨הֿ שִׁכּ֜וֹר בַּסֻּכּ֗וֹתֿ ה֧וּא וְהַמְּלָכִֿ֛ים שְׁלֹשִֽׁים־וּשְׁנַ֥יִם מֶ֖לֶךְֿ עֹזֵ֥ר אֹתֽֿוֹ׃
[‏יז] וַיֵּֽצְא֗וּ נַֽעֲרֵ֛י שָׂרֵ֥י הַמְּדִֿינ֖וֹתֿ בָּרִֽאֿשֹׁנָ֑הֿ וַיִּשְׁלַ֣ח בֶּן־הֲדַ֗דֿ וַיַּגִּ֤ידֿוּ לוֹ֙ לֵאֿמֹ֔ר אֲנָשִׁ֕ים יָֽצְא֖וּ מִשֹּֽׁמְרֽוֹן׃
[‏יח] וַיֹּ֛אֿמֶר אִם־לְשָׁל֥וֹם יָצָ֖אוּ תִּפְֿשׂ֣וּם חַיִּ֑ים וְאִ֧ם לְמִלְחָמָ֛הֿ יָצָ֖אוּ חַיִּ֥ים תִּפְֿשֽׂוּם׃
[‏יט] וְאֵ֙לֶּה֙ יָֽצְא֣וּ מִן־הָעִ֔יר נַֽעֲרֵ֖י שָׂרֵ֣י הַמְּדִֿינ֑וֹתֿ וְהַחַ֖יִל אֲשֶׁ֥ר אַֽחֲרֵיהֶֽם׃
[‏כ] וַיַּכּוּ֙ אִ֣ישׁ אִישׁ֔וֹ וַיָּנֻ֣סוּ אֲרָ֔ם וַֽיִּרְדְּפֵֿ֖ם יִשְׂרָאֵ֑ל וַיִּמָּלֵ֗ט בֶּן־הֲדַֿד֙ מֶ֣לֶךְֿ אֲרָ֔ם עַל־ס֖וּס וּפָֽֿרָשִֽׁים׃
[‏כא] וַיֵּצֵא֙ מֶ֣לֶךְֿ יִשְׂרָאֵ֔ל וַיַּ֥ךְֿ אֶתֿ־הַסּ֖וּס וְאֶתֿ־הָרָ֑כֶֿבֿ וְהִכָּ֥הֿ בַֽֿאֲרָ֖ם מַכָּ֥הֿ גְֿדֿוֹלָֽהֿ׃
[‏כב] וַיִּגַּ֤שׁ הַנָּבִֿיא֙ אֶל־מֶ֣לֶךְֿ יִשְׂרָאֵ֔ל וַיֹּ֤אֿמֶר לוֹ֙ לֵ֣ךְֿ הִתְֿחַזַּ֔ק וְדַֿ֥ע וּרְאֵ֖הֿ אֵ֣תֿ אֲשֶׁר־תַּֽעֲשֶׂ֑הֿ כִּ֚י לִתְֿשׁוּבַֿ֣תֿ הַשָּׁנָ֔הֿ מֶ֥לֶךְֿ אֲרָ֖ם עֹלֶ֥הֿ עָלֶֽיךָֿ׃ס
[‏כג] וְעַבְֿדֵ֨י מֶֽלֶךְֿ־אֲרָ֜ם אָֽמְר֣וּ אֵלָ֗יו אֱלֹהֵ֤י הָרִים֙ אֱלֹ֣הֵיהֶ֔ם עַל־כֵּ֖ן חָֽזְק֣וּ מִמֶּ֑נּוּ וְאוּלָ֗ם נִלָּחֵ֤ם אִתָּם֙ בַּמִּישׁ֔וֹר אִם־לֹ֥א נֶֽחֱזַ֖ק מֵהֶֽם׃
[‏כד] וְאֶתֿ־הַדָּבָֿ֥ר הַזֶּ֖הֿ עֲשֵׂ֑הֿ הָסֵ֤ר הַמְּלָכִֿים֙ אִ֣ישׁ מִמְּקֹמ֔וֹ וְשִׂ֥ים פַּח֖וֹתֿ תַּחְתֵּיהֶֽם׃
[‏כה] וְאַתָּ֣הֿ תִֽֿמְנֶהֿ־לְךָֿ֣׀ חַ֡יִל כַּחַיִל֩ הַנֹּפֵ֨ל מֵֽאוֹתָ֜ךְֿ וְס֣וּס כַּסּ֣וּס׀ וְרֶ֣כֶֿבֿ כָּרֶ֗כֶֿבֿ וְנִלָּֽחֲמָ֤הֿ אוֹתָֿם֙ בַּמִּישׁ֔וֹר אִם־לֹ֥א נֶֽחֱזַ֖ק מֵהֶ֑ם וַיִּשְׁמַ֥ע לְקֹלָ֖ם וַיַּ֥עַשׂ כֵּֽן׃ס
[‏כו] וַֽיְהִי֙ לִתְֿשׁוּבַֿ֣תֿ הַשָּׁנָ֔הֿ וַיִּפְֿקֹ֥דֿ בֶּן־הֲדַֿ֖דֿ אֶתֿ־אֲרָ֑ם וַיַּ֣עַל אֲפֵ֔קָהֿ לַמִּלְחָמָ֖הֿ עִם־יִשְׂרָאֵֽל׃
[‏כז] וּבְֿנֵ֣י יִשְׂרָאֵ֗ל הָתְֿפָּֽקְדֿוּ֙ וְכָֿלְכְּל֔וּ וַיֵּֽלְכֿ֖וּ לִקְרָאֿתָֿ֑ם וַיַּֽחֲנ֨וּ בְֿנֵֽי־יִשְׂרָאֵ֜ל נֶגְֿדָּ֗ם כִּשְׁנֵי֙ חֲשִׂפֵֿ֣י עִזִּ֔ים וַֽאֲרָ֖ם מִלְא֥וּ אֶתֿ־הָאָֽרֶץ׃
[‏כח] וַיִּגַּ֞שׁ אִ֣ישׁ הָֽאֱלֹהִ֗ים וַיֹּאֿמֶר֘ אֶל־מֶ֣לֶךְֿ יִשְׂרָאֵל֒ וַיֹּ֜אֿמֶר כֹּֽהֿ־אָמַ֣ר יְהֹוָ֗ה יַ֠עַן אֲשֶׁ֨ר אָֽמְר֤וּ אֲרָם֙ אֱלֹהֵ֤י הָרִים֙ יְהֹוָ֔ה וְלֹֽא־אֱלֹהֵ֥י עֲמָקִ֖ים ה֑וּא וְ֠נָֽתַֿתִּי אֶתֿ־כָּל־הֶֽהָמ֨וֹן הַגָּ֤דֿוֹל הַזֶּה֙ בְּיָדֶ֔ךָֿ וִֽידַֿעְתֶּ֖ם כִּֽי־אֲנִ֥י יְהֹוָֽה׃
[‏כט] ‍ֽוַיַּֽחֲנ֧וּ אֵ֦לֶּהֿ נֹ֥כַֿח אֵ֖לֶּהֿ שִׁבְֿעַ֣תֿ יָמִ֑ים וַיְהִ֣י׀ בַּיּ֣וֹם הַשְּׁבִֿיעִ֗י וַתִּקְרַב֙ הַמִּלְחָמָ֔הֿ וַיַּכּ֨וּ בְֿנֵֽי־יִשְׂרָאֵ֧ל אֶתֿ־אֲרָ֛ם מֵֽאָהֿ־אֶ֥לֶףֿ רַגְֿלִ֖י בְּי֥וֹם אֶחָֽדֿ׃
[‏ל] וַיָּנֻ֨סוּ הַנּֽוֹתָֿרִ֥ים׀ אֲפֵֿקָה֘ אֶל־הָעִיר֒ וַתִּפֹּל֙ הַחוֹמָ֔הֿ עַל־עֶשְׂרִ֨ים וְשִׁבְֿעָ֥הֿ אֶ֛לֶףֿ אִ֖ישׁ הַנּֽוֹתָֿרִ֑ים וּבֶֿן־הֲדַֿ֣דֿ נָ֔ס וַיָּבֹֿ֥א אֶל־הָעִ֖יר חֶ֥דֶֿר בְּחָֽדֶֿר׃
[‏לא] וַיֹּֽאֿמְר֣וּ אֵלָיו֘ עֲבָֿדָֿיו֒ הִנֵּֽהֿ־נָ֣א שָׁמַ֔עְנוּ כִּ֗י מַלְכֵֿי֙ בֵּ֣יתֿ יִשְׂרָאֵ֔ל כִּֽי־מַלְכֵֿ֥י חֶ֖סֶדֿ הֵ֑ם נָשִׂ֣ימָהֿ נָּא֩ שַׂקִּ֨ים בְּמָתְֿנֵ֜ינוּ וַֽחֲבָֿלִ֣ים בְּרֹאֿשֵׁ֗נוּ וְנֵצֵא֙ אֶל־מֶ֣לֶךְֿ יִשְׂרָאֵ֔ל אוּלַ֖י יְחַיֶּ֥הֿ אֶתֿ־נַפְֿשֶֽׁךָֿ׃
[‏לב] וַיַּחְגְּרוּ֩ שַׂקִּ֨ים בְּמָתְֿנֵיהֶ֜ם וַֽחֲבָֿלִ֣ים בְּרָֽאֿשֵׁיהֶ֗ם וַיָּבֹ֙אוּ֙ אֶל־מֶ֣לֶךְֿ יִשְׂרָאֵ֔ל וַיֹּ֣אֿמְר֔וּ עַבְֿדְּךָֿ֧ בֶֿן־הֲדַֿ֛דֿ אָמַ֖ר תְּחִֽי־נָ֣א נַפְֿשִׁ֑י וַיֹּ֛אֿמֶר הַֽעוֹדֶֿ֥נּוּ חַ֖י אָחִ֥י הֽוּא׃
[‏לג] וְהָֽאֲנָשִׁים֩ יְנַֽחֲשׁ֨וּ ‍ֽוַיְמַֽהֲר֜וּ וַיַּחְלְט֣וּ הֲמִמֶּ֗נּוּ וַיֹּֽאֿמְרוּ֙ אָחִ֣יךָֿ בֶֿן־הֲדַ֔דֿ וַיֹּ֖אֿמֶר בֹּ֣אוּ קָחֻ֑הוּ וַיֵּצֵ֤א אֵלָיו֙ בֶּן־הֲדַ֔דֿ וַיַּֽעֲלֵ֖הוּ עַל־הַמֶּרְכָּבָֽֿהֿ׃
[‏לד] וַיֹּ֣אֿמֶר אֵלָ֡יו הֶֽעָרִ֣ים אֲשֶׁר־לָֽקַח־אָבִֿי֩ מֵאֵ֨תֿ אָבִ֜יךָֿ אָשִׁ֗יבֿ וְ֠חוּצוֹתֿ תָּשִׂ֨ים לְךָֿ֤ בְֿדַֿמֶּ֙שֶׂק֙ כַּֽאֲשֶׁר־שָׂ֤ם אָבִֿי֙ בְּשֹׁ֣מְר֔וֹן וַֽאֲנִ֖י בַּבְּרִ֣יתֿ אֲשַׁלְּחֶ֑ךָּ וַיִּכְֿרָתֿ־ל֥וֹ בְֿרִ֖יתֿ וַֽיְשַׁלְּחֵֽהוּ׃ס
[‏לה] וְאִ֨ישׁ אֶחָ֜דֿ מִבְּנֵ֣י הַנְּבִֿיאִ֗ים אָמַ֧ר אֶל־רֵעֵ֛הוּ בִּדְֿבַֿ֥ר יְהֹוָ֖ה הַכֵּ֣ינִי נָ֑א וַיְמָאֵ֥ן הָאִ֖ישׁ לְהַכֹּתֽֿוֹ׃
[‏לו] וַיֹּ֣אֿמֶר ל֗וֹ יַ֚עַן אֲשֶׁ֤ר לֹֽא־שָׁמַ֙עְתָּ֙ בְּק֣וֹל יְהֹוָ֔ה הִנְּךָֿ֤ הוֹלֵךְ֙ מֵֽאִתִּ֔י וְהִכְּךָֿ֖ הָֽאַרְיֵ֑הֿ וַיֵּ֙לֶךְ֙ מֵֽאֶצְל֔וֹ וַיִּמְצָאֵ֥הוּ הָֽאַרְיֵ֖הֿ וַיַּכֵּֽהוּ׃
[‏לז] וַיִּמְצָא֙ אִ֣ישׁ אַחֵ֔ר וַיֹּ֖אֿמֶר הַכֵּ֣ינִי נָ֑א וַיַּכֵּ֥הוּ הָאִ֖ישׁ הַכֵּ֥הֿ וּפָֿצֹֽעַ׃
[‏לח] וַיֵּ֙לֶךְ֙ הַנָּבִ֔יא וַיַּֽעֲמֹ֥דֿ לַמֶּ֖לֶךְֿ עַל־הַדָּ֑רֶךְֿ וַיִּתְֿחַפֵּ֥שׂ בָּֽאֲפֵֿ֖ר עַל־עֵינָֽיו׃
