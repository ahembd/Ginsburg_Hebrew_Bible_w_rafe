ויקרא

פרק א
‏{פרשת ויקרא}[‏א] וַיִּקְרָ֖א אֶל־מֹשֶׁ֑הֿ וַיְדַֿבֵּ֤ר יְהֹוָה֙ אֵלָ֔יו מֵאֹ֥הֶל מוֹעֵ֖דֿ לֵאֿמֹֽר׃
[‏ב] דַּבֵּ֞ר אֶל־בְּנֵ֤י יִשְׂרָאֵל֙ וְאָֽמַרְתָּ֣ אֲלֵהֶ֔ם אָדָ֗ם כִּֽי־יַקְרִ֥יבֿ מִכֶּ֛ם קָרְבָּ֖ן לַֽיהֹוָ֑ה מִן־הַבְּהֵמָ֗הֿ מִן־הַבָּקָר֙ וּמִן־הַצֹּ֔אֿן תַּקְרִ֖יבֿוּ אֶתֿ־קָרְבַּנְכֶֽֿם׃
[‏ג] אִם־עֹלָ֤הֿ קָרְבָּנוֹ֙ מִן־הַבָּקָ֔ר זָכָֿ֥ר תָּמִ֖ים יַקְרִיבֶֿ֑נּוּ אֶל־פֶּ֜תַֿח אֹ֤הֶל מוֹעֵד֙ יַקְרִ֣יבֿ אֹת֔וֹ לִרְצֹנ֖וֹ לִפְֿנֵ֥י יְהֹוָֽה׃
[‏ד] וְסָמַ֣ךְֿ יָד֔וֹ עַ֖ל רֹ֣אֿשׁ הָֽעֹלָ֑הֿ וְנִרְצָ֥הֿ ל֖וֹ לְכַֿפֵּ֥ר עָלָֽיו׃
[‏ה] וְשָׁחַ֛ט אֶתֿ־בֶּ֥ן הַבָּקָ֖ר לִפְֿנֵ֣י יְהֹוָ֑ה וְ֠הִקְרִיבֿוּ בְּנֵ֨י אַֽהֲרֹ֤ן הַכֹּֽהֲנִים֙ אֶתֿ־הַדָּ֔ם וְזָֽרְק֨וּ אֶתֿ־הַדָּ֤ם עַל־הַמִּזְבֵּ֙חַ֙ סָבִ֔יבֿ אֲשֶׁר־פֶּ֖תַֿח אֹ֥הֶל מוֹעֵֽדֿ׃
[‏ו] וְהִפְֿשִׁ֖יט אֶתֿ־הָֽעֹלָ֑הֿ וְנִתַּ֥ח אֹתָֿ֖הּ לִנְתָֿחֶֽיהָ׃
[‏ז] וְ֠נָֽתְֿנוּ בְּנֵ֨י אַֽהֲרֹ֧ן הַכֹּהֵ֛ן אֵ֖שׁ עַל־הַמִּזְבֵּ֑חַ וְעָֽרְכֿ֥וּ עֵצִ֖ים עַל־הָאֵֽשׁ׃
[‏ח] וְעָֽרְכ֗וּ בְּנֵ֤י אַֽהֲרֹן֙ הַכֹּ֣הֲנִ֔ים אֵ֚תֿ הַנְּתָֿחִ֔ים אֶתֿ־הָרֹ֖אֿשׁ וְאֶתֿ־הַפָּ֑דֶֿר עַל־הָֽעֵצִים֙ אֲשֶׁ֣ר עַל־הָאֵ֔שׁ אֲשֶׁ֖ר עַל־הַמִּזְבֵּֽחַ׃
[‏ט] וְקִרְבּ֥וֹ וּכְֿרָעָ֖יו יִרְחַ֣ץ בַּמָּ֑יִם וְהִקְטִ֨יר הַכֹּהֵ֤ן אֶתֿ־הַכֹּל֙ הַמִּזְבֵּ֔חָהֿ עֹלָ֛הֿ‌ אִשֵּׁ֥הֿ רֵֽיחַ־נִיח֖וֹחַ לַֽיהֹוָֽה׃ס
[‏י] וְאִם־מִן־הַצֹּ֨אֿן קָרְבָּנ֧וֹ מִן־הַכְּשָׂבִֿ֛ים א֥וֹ מִן־הָֽעִזִּ֖ים לְעֹלָ֑הֿ זָכָֿ֥ר תָּמִ֖ים יַקְרִיבֶֽֿנּוּ׃
[‏יא] וְשָׁחַ֨ט אֹת֜וֹ עַ֣ל יֶ֧רֶךְֿ הַמִּזְבֵּ֛חַ צָפֹֿ֖נָהֿ לִפְֿנֵ֣י יְהֹוָ֑ה וְזָֽרְק֡וּ בְּנֵי֩ אַֽהֲרֹ֨ן הַכֹּֽהֲנִ֧ים אֶתֿ־דָּמ֛וֹ עַל־הַמִּזְבֵּ֖חַ סָבִֽֿיבֿ׃
[‏יב] וְנִתַּ֤ח אֹתֿוֹ֙ לִנְתָֿחָ֔יו וְאֶתֿ־רֹאֿשׁ֖וֹ וְאֶתֿ־פִּדְֿר֑וֹ וְעָרַ֤ךְֿ הַכֹּהֵן֙ אֹתָ֔ם עַל־הָֽעֵצִים֙ אֲשֶׁ֣ר עַל־הָאֵ֔שׁ אֲשֶׁ֖ר עַל־הַמִּזְבֵּֽחַ׃
[‏יג] וְהַקֶּ֥רֶבֿ וְהַכְּרָעַ֖יִם יִרְחַ֣ץ בַּמָּ֑יִם וְהִקְרִ֨יבֿ הַכֹּהֵ֤ן אֶתֿ־הַכֹּל֙ וְהִקְטִ֣יר הַמִּזְבֵּ֔חָהֿ עֹלָ֣הֿ ה֗וּא אִשֵּׁ֛הֿ רֵ֥יחַ נִיחֹ֖חַ לַֽיהֹוָֽה׃פ
[שני] [‏יד] וְאִ֧ם מִן־הָע֛וֹףֿ עֹלָ֥הֿ קָרְבָּנ֖וֹ לַֽיהֹוָ֑ה וְהִקְרִ֣יבֿ מִן־הַתֹּרִ֗ים א֛וֹ מִן־בְּנֵ֥י הַיּוֹנָ֖הֿ אֶתֿ־קָרְבָּנֽוֹ׃
[‏טו] וְהִקְרִיבֿ֤וֹ הַכֹּהֵן֙ אֶל־הַמִּזְבֵּ֔חַ וּמָלַק֙ אֶתֿ־רֹאֿשׁ֔וֹ וְהִקְטִ֖יר הַמִּזְבֵּ֑חָהֿ וְנִמְצָ֣הֿ דָֿמ֔וֹ עַ֖ל קִ֥יר הַמִּזְבֵּֽחַ׃
[‏טז] וְהֵסִ֥יר אֶתֿ־מֻרְאָתֿ֖וֹ בְּנֹֽצָתָֿ֑הּ וְהִשְׁלִ֨יךְֿ אֹתָ֜הּ אֵ֤צֶל הַמִּזְבֵּ֙חַ֙ קֵ֔דְֿמָהֿ אֶל־מְק֖וֹם הַדָּֽשֶׁן׃
[‏יז] וְשִׁסַּ֨ע אֹתֿ֣וֹ בִֿכְֿנָפָֿיו֘ לֹ֣א יַבְֿדִּיל֒ וְהִקְטִ֨יר אֹתֿ֤וֹ הַכֹּהֵן֙ הַמִּזְבֵּ֔חָהֿ עַל־הָֽעֵצִ֖ים אֲשֶׁ֣ר עַל־הָאֵ֑שׁ עֹלָ֣הֿ ה֗וּא אִשֵּׁ֛הֿ רֵ֥יחַ נִיחֹ֖חַ לַֽיהֹוָֽה׃ס

פרק ב
[‏א] וְנֶ֗פֶֿשׁ כִּֽי־תַֿקְרִ֞יבֿ קָרְבַּ֤ן מִנְחָה֙ לַֽיהֹוָ֔ה סֹ֖לֶתֿ יִֽהְיֶ֣הֿ קָרְבָּנ֑וֹ וְיָצַ֤ק עָלֶ֙יהָ֙ שֶׁ֔מֶן וְנָתַֿ֥ן עָלֶ֖יהָ לְבֹֿנָֽהֿ׃
[‏ב] וֶֽהֱבִֿיאָ֗הּ אֶל־בְּנֵ֣י אַֽהֲרֹן֘ הַכֹּֽהֲנִים֒ וְקָמַ֨ץ מִשָּׁ֜ם מְלֹ֣א קֻמְצ֗וֹ מִסָּלְתָּהּ֙ וּמִשַּׁמְנָ֔הּ עַ֖ל כָּל־לְבֹֽֿנָתָֿ֑הּ וְהִקְטִ֨יר הַכֹּהֵ֜ן אֶתֿ־אַזְכָּֽרָתָֿהּ֙ הַמִּזְבֵּ֔חָהֿ אִשֵּׁ֛הֿ רֵ֥יחַ נִיחֹ֖חַ לַֽיהֹוָֽה׃
[‏ג] וְהַנּוֹתֶ֙רֶת֙ מִן־הַמִּנְחָ֔הֿ לְאַֽהֲרֹ֖ן וּלְבָֿנָ֑יו קֹ֥דֶֿשׁ קָֽדָֿשִׁ֖ים מֵֽאִשֵּׁ֥י יְהֹוָֽה׃ס
[‏ד] וְכִֿ֥י תַֿקְרִ֛בֿ קָרְבַּ֥ן מִנְחָ֖הֿ מַֽאֲפֵֿ֣הֿ תַֿנּ֑וּר סֹ֣לֶתֿ חַלּ֤וֹתֿ מַצֹּת֙ בְּלוּלֹ֣תֿ בַּשֶּׁ֔מֶן וּרְקִיקֵ֥י מַצּ֖וֹתֿ מְשֻׁחִ֥ים בַּשָּֽׁמֶן׃ס
[‏ה] וְאִם־מִנְחָ֥הֿ עַל־הַֽמַּֽחֲבַֿ֖תֿ קָרְבָּנֶ֑ךָֿ סֹ֛לֶתֿ בְּלוּלָ֥הֿ בַֿשֶּׁ֖מֶן מַצָּ֥הֿ תִֽֿהְיֶֽהֿ׃
[‏ו] פָּתֿ֤וֹתֿ אֹתָֿהּ֙ פִּתִּ֔ים וְיָֽצַקְתָּ֥ עָלֶ֖יהָ שָׁ֑מֶן מִנְחָ֖הֿ הִֽוא׃ס
[שלישי] [‏ז] וְאִם־מִנְחַ֥תֿ מַרְחֶ֖שֶׁתֿ קָרְבָּנֶ֑ךָֿ סֹ֥לֶתֿ בַּשֶּׁ֖מֶן תֵּֽעָשֶֽׂהֿ׃
[‏ח] וְהֵֽבֵֿאֿתָֿ֣ אֶתֿ־הַמִּנְחָ֗הֿ אֲשֶׁ֧ר יֵֽעָשֶׂ֛הֿ מֵאֵ֖לֶּהֿ לַֽיהֹוָ֑ה וְהִקְרִיבָֿהּ֙ אֶל־הַכֹּהֵ֔ן וְהִגִּישָׁ֖הּ אֶל־הַמִּזְבֵּֽחַ׃
[‏ט] וְהֵרִ֨ים הַכֹּהֵ֤ן מִן־הַמִּנְחָה֙ אֶתֿ־אַזְכָּ֣רָתָ֔הּ וְהִקְטִ֖יר הַמִּזְבֵּ֑חָהֿ אִשֵּׁ֛הֿ רֵ֥יחַ נִיחֹ֖חַ לַֽיהֹוָֽה׃
[‏י] וְהַנּוֹתֶ֙רֶת֙ מִן־הַמִּנְחָ֔הֿ לְאַֽהֲרֹ֖ן וּלְבָֿנָ֑יו קֹ֥דֶֿשׁ קָֽדָֿשִׁ֖ים מֵֽאִשֵּׁ֥י יְהֹוָֽה׃
[‏יא] כָּל־הַמִּנְחָ֗הֿ אֲשֶׁ֤ר תַּקְרִ֙יבֿוּ֙ לַֽיהֹוָ֔ה לֹ֥א תֵֽֿעָשֶׂ֖הֿ חָמֵ֑ץ כִּ֤י כָֿל־שְׂאֹר֙ וְכָֿל־דְּבַ֔שׁ לֹֽא־תַֿקְטִ֧ירוּ מִמֶּ֛נּוּ אִשֶּׁ֖הֿ לַֽיהֹוָֽה׃
[‏יב] קָרְבַּ֥ן רֵאֿשִׁ֛יתֿ תַּקְרִ֥יבֿוּ אֹתָֿ֖ם לַֽיהֹוָ֑ה וְאֶל־הַמִּזְבֵּ֥חַ לֹא־יַֽעֲל֖וּ לְרֵ֥יחַ נִיחֹֽחַ׃
[‏יג] וְכָֿל־קָרְבַּ֣ן מִנְחָֽתְֿךָ֘ בַּמֶּ֣לַח תִּמְלָח֒ וְלֹ֣א תַֿשְׁבִּ֗יתֿ מֶ֚לַח בְּרִ֣יתֿ אֱלֹהֶ֔יךָֿ מֵעַ֖ל מִנְחָתֶֿ֑ךָֿ עַ֥ל כָּל־קָרְבָּֽנְךָֿ֖ תַּקְרִ֥יבֿ מֶֽלַח׃ס
[‏יד] וְאִם־תַּקְרִ֛יבֿ מִנְחַ֥תֿ בִּכּוּרִ֖ים לַֽיהֹוָ֑ה אָבִ֞יבֿ קָל֤וּי בָּאֵשׁ֙ גֶּ֣רֶשׂ כַּרְמֶ֔ל תַּקְרִ֕יבֿ אֵ֖תֿ מִנְחַ֥תֿ בִּכּוּרֶֽיךָֿ׃
[‏טו] וְנָֽתַֿתָּ֤ עָלֶ֙יהָ֙ שֶׁ֔מֶן וְשַׂמְתָּ֥ עָלֶ֖יהָ לְבֹֿנָ֑הֿ מִנְחָ֖הֿ הִֽוא׃
[‏טז] וְהִקְטִ֨יר הַכֹּהֵ֜ן אֶתֿ־אַזְכָּֽרָתָ֗הּ מִגִּרְשָׂהּ֙ וּמִשַּׁמְנָ֔הּ עַ֖ל כָּל־לְבֹֽֿנָתָֿ֑הּ אִשֶּׁ֖הֿ לַֽיהֹוָֽה׃פ

פרק ג
[רביעי] [‏א] וְאִם־זֶ֥בַֿח שְׁלָמִ֖ים קָרְבָּנ֑וֹ אִ֤ם מִן־הַבָּקָר֙ ה֣וּא מַקְרִ֔יבֿ אִם־זָכָֿר֙ אִם־נְקֵבָ֔הֿ תָּמִ֥ים יַקְרִיבֶֿ֖נּוּ לִפְֿנֵ֥י יְהֹוָֽה׃
[‏ב] וְסָמַ֤ךְֿ יָדֿוֹ֙ עַל־רֹ֣אֿשׁ קָרְבָּנ֔וֹ וּשְׁחָט֕וֹ פֶּ֖תַֿח אֹ֣הֶל מוֹעֵ֑דֿ וְזָֽרְק֡וּ בְּנֵי֩ אַֽהֲרֹ֨ן הַכֹּֽהֲנִ֧ים אֶתֿ־הַדָּ֛ם עַל־הַמִּזְבֵּ֖חַ סָבִֽֿיבֿ׃
[‏ג] וְהִקְרִיב֙ מִזֶּ֣בַֿח הַשְּׁלָמִ֔ים אִשֶּׁ֖הֿ לַֽיהֹוָ֑ה אֶתֿ־הַחֵ֙לֶב֙ הַֽמְכַֿסֶּ֣הֿ אֶתֿ־הַקֶּ֔רֶבֿ וְאֵת֙ כָּל־הַחֵ֔לֶבֿ אֲשֶׁ֖ר עַל־הַקֶּֽרֶבֿ׃
[‏ד] וְאֵת֙ שְׁתֵּ֣י הַכְּלָיֹ֔תֿ וְאֶתֿ־הַחֵ֙לֶב֙ אֲשֶׁ֣ר עֲלֵהֶ֔ן אֲשֶׁ֖ר עַל־הַכְּסָלִ֑ים וְאֶתֿ־הַיֹּתֶ֙רֶת֙ עַל־הַכָּבֵ֔דֿ עַל־הַכְּלָי֖וֹתֿ יְסִירֶֽנָּהֿ׃
[‏ה] וְהִקְטִ֨ירוּ אֹתֿ֤וֹ בְֿנֵֽי־אַֽהֲרֹן֙ הַמִּזְבֵּ֔חָהֿ עַל־הָ֣עֹלָ֔הֿ אֲשֶׁ֥ר עַל־הָֽעֵצִ֖ים אֲשֶׁ֣ר עַל־הָאֵ֑שׁ אִשֵּׁ֛הֿ רֵ֥יחַ נִיחֹ֖חַ לַֽיהֹוָֽה׃פ
[‏ו] וְאִם־מִן־הַצֹּ֧אֿן קָרְבָּנ֛וֹ לְזֶ֥בַֿח שְׁלָמִ֖ים לַֽיהֹוָ֑ה זָכָֿר֙ א֣וֹ נְקֵבָ֔הֿ תָּמִ֖ים יַקְרִיבֶֽֿנּוּ׃
[‏ז] אִם־כֶּ֥שֶׂבֿ הֽוּא־מַקְרִ֖יבֿ אֶתֿ־קָרְבָּנ֑וֹ וְהִקְרִ֥יבֿ אֹתֿ֖וֹ לִפְֿנֵ֥י יְהֹוָֽה׃
[‏ח] וְסָמַ֤ךְֿ אֶתֿ־יָדֿוֹ֙ עַל־רֹ֣אֿשׁ קָרְבָּנ֔וֹ וְשָׁחַ֣ט אֹת֔וֹ לִפְֿנֵ֖י אֹ֣הֶל מוֹעֵ֑דֿ וְ֠זָֽרְקוּ בְּנֵ֨י אַֽהֲרֹ֧ן אֶתֿ־דָּמ֛וֹ עַל־הַמִּזְבֵּ֖חַ סָבִֽֿיבֿ׃
[‏ט] וְהִקְרִ֨יבֿ מִזֶּ֣בַֿח הַשְּׁלָמִים֘ אִשֶּׁ֣הֿ לַֽיהֹוָה֒ חֶלְבּוֹ֙ הָֽאַלְיָ֣הֿ תְֿמִימָ֔הֿ לְעֻמַּ֥תֿ הֶֽעָצֶ֖הֿ יְסִירֶ֑נָּהֿ וְאֶתֿ־הַחֵ֙לֶב֙ הַֽמְכַֿסֶּ֣הֿ אֶתֿ־הַקֶּ֔רֶבֿ וְאֵת֙ כָּל־הַחֵ֔לֶבֿ אֲשֶׁ֖ר עַל־הַקֶּֽרֶבֿ׃
[‏י] וְאֵת֙ שְׁתֵּ֣י הַכְּלָיֹ֔תֿ וְאֶתֿ־הַחֵ֙לֶב֙ אֲשֶׁ֣ר עֲלֵהֶ֔ן אֲשֶׁ֖ר עַל־הַכְּסָלִ֑ים וְאֶתֿ־הַיֹּתֶ֙רֶת֙ עַל־הַכָּבֵ֔דֿ עַל־הַכְּלָיֹ֖תֿ יְסִירֶֽנָּהֿ׃
[‏יא] וְהִקְטִיר֥וֹ הַכֹּהֵ֖ן הַמִּזְבֵּ֑חָהֿ לֶ֥חֶם אִשֶּׁ֖הֿ לַֽיהֹוָֽה׃פ
[‏יב] וְאִם־עֵ֖ז קָרְבָּנ֑וֹ וְהִקְרִיבֿ֖וֹ לִפְֿנֵ֥י יְהֹוָֽה׃
[‏יג] וְסָמַ֤ךְֿ אֶתֿ־יָדֿוֹ֙ עַל־רֹאֿשׁ֔וֹ וְשָׁחַ֣ט אֹת֔וֹ לִפְֿנֵ֖י אֹ֣הֶל מוֹעֵ֑דֿ וְ֠זָֽרְקוּ בְּנֵ֨י אַֽהֲרֹ֧ן אֶתֿ־דָּמ֛וֹ עַל־הַמִּזְבֵּ֖חַ סָבִֽֿיבֿ׃
[‏יד] וְהִקְרִ֤יבֿ מִמֶּ֙נּוּ֙ קָרְבָּנ֔וֹ אִשֶּׁ֖הֿ לַֽיהֹוָ֑ה אֶתֿ־הַחֵ֙לֶב֙ הַֽמְכַֿסֶּ֣הֿ אֶתֿ־הַקֶּ֔רֶבֿ וְאֵת֙ כָּל־הַחֵ֔לֶבֿ אֲשֶׁ֖ר עַל־הַקֶּֽרֶבֿ׃
[‏טו] וְאֵת֙ שְׁתֵּ֣י הַכְּלָיֹ֔תֿ וְאֶתֿ־הַחֵ֙לֶב֙ אֲשֶׁ֣ר עֲלֵהֶ֔ן אֲשֶׁ֖ר עַל־הַכְּסָלִ֑ים וְאֶתֿ־הַיֹּתֶ֙רֶת֙ עַל־הַכָּבֵ֔דֿ עַל־הַכְּלָיֹ֖תֿ יְסִירֶֽנָּהֿ׃
[‏טז] וְהִקְטִירָ֥ם הַכֹּהֵ֖ן הַמִּזְבֵּ֑חָהֿ לֶ֤חֶם אִשֶּׁה֙ לְרֵ֣יחַ נִיחֹ֔חַ‌ כָּל־חֵ֖לֶבֿ לַֽיהֹוָֽה׃
[‏יז] חֻקַּ֤תֿ עוֹלָם֙ לְדֹֿרֹ֣תֵֿיכֶ֔ם בְּכֹֿ֖ל מֽוֹשְׁבֹֽֿתֵֿיכֶֿ֑ם כָּל־חֵ֥לֶבֿ וְכָֿל־דָּ֖ם לֹ֥א תֹֿאֿכֵֽֿלוּ׃פ

פרק ד
[חמישי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּ֞ר אֶל־בְּנֵ֣י יִשְׂרָאֵל֘ לֵאֿמֹר֒ נֶ֗פֶֿשׁ כִּי־תֶֽֿחֱטָ֤א בִֿשְׁגָֿגָֿה֙ מִכֹּל֙ מִצְוֹ֣תֿ יְהֹוָ֔ה אֲשֶׁ֖ר לֹ֣א תֵֽֿעָשֶׂ֑ינָהֿ וְעָשָׂ֕הֿ מֵֽאַחַ֖תֿ מֵהֵֽנָּהֿ׃
[‏ג] אִ֣ם הַכֹּהֵ֧ן הַמָּשִׁ֛יחַ יֶֽחֱטָ֖א לְאַשְׁמַ֣תֿ הָעָ֑ם וְהִקְרִ֡יבֿ עַ֣ל חַטָּאֿתֿוֹ֩ אֲשֶׁ֨ר חָטָ֜א פַּ֣ר בֶּן־בָּקָ֥ר תָּמִ֛ים לַֽיהֹוָ֖ה לְחַטָּֽאֿתֿ׃
[‏ד] וְהֵבִֿ֣יא אֶתֿ־הַפָּ֗ר אֶל־פֶּ֛תַֿח אֹ֥הֶל מוֹעֵ֖דֿ לִפְֿנֵ֣י יְהֹוָ֑ה וְסָמַ֤ךְֿ אֶתֿ־יָדֿוֹ֙ עַל־רֹ֣אֿשׁ הַפָּ֔ר וְשָׁחַ֥ט אֶתֿ־הַפָּ֖ר לִפְֿנֵ֥י יְהֹוָֽה׃
[‏ה] וְלָקַ֛ח הַכֹּהֵ֥ן הַמָּשִׁ֖יחַ מִדַּ֣ם הַפָּ֑ר וְהֵבִֿ֥יא אֹתֿ֖וֹ אֶל־אֹ֥הֶל מוֹעֵֽדֿ׃
[‏ו] וְטָבַֿ֧ל הַכֹּהֵ֛ן אֶתֿ־אֶצְבָּע֖וֹ בַּדָּ֑ם וְהִזָּ֨הֿ מִן־הַדָּ֜ם שֶׁ֤בַֿע פְּעָמִים֙ לִפְֿנֵ֣י יְהֹוָ֔ה אֶתֿ־פְּנֵ֖י פָּרֹ֥כֶֿתֿ הַקֹּֽדֶֿשׁ׃
[‏ז] וְנָתַֿן֩ הַכֹּהֵ֨ן מִן־הַדָּ֜ם עַל־קַ֠רְנוֹתֿ מִזְבַּ֨ח קְטֹ֤רֶתֿ הַסַּמִּים֙ לִפְֿנֵ֣י יְהֹוָ֔ה אֲשֶׁ֖ר בְּאֹ֣הֶל מוֹעֵ֑דֿ וְאֵ֣תֿ׀ כָּל־דַּ֣ם הַפָּ֗ר יִשְׁפֹּךְ֙ אֶל־יְסוֹד֙ מִזְבַּ֣ח הָֽעֹלָ֔הֿ אֲשֶׁר־פֶּ֖תַֿח אֹ֥הֶל מוֹעֵֽדֿ׃
[‏ח] וְאֶתֿ־כָּל־חֵ֛לֶבֿ פַּ֥ר הַֽחַטָּ֖אֿתֿ יָרִ֣ים מִמֶּ֑נּוּ אֶתֿ־הַחֵ֙לֶב֙ הַֽמְכַֿסֶּ֣הֿ עַל־הַקֶּ֔רֶבֿ וְאֵת֙ כָּל־הַחֵ֔לֶבֿ אֲשֶׁ֖ר עַל־הַקֶּֽרֶבֿ׃
[‏ט] וְאֵת֙ שְׁתֵּ֣י הַכְּלָיֹ֔תֿ וְאֶתֿ־הַחֵ֙לֶב֙ אֲשֶׁ֣ר עֲלֵיהֶ֔ן אֲשֶׁ֖ר עַל־הַכְּסָלִ֑ים וְאֶתֿ־הַיֹּתֶ֙רֶת֙ עַל־הַכָּבֵ֔דֿ עַל־הַכְּלָי֖וֹתֿ יְסִירֶֽנָּהֿ׃
[‏י] כַּֽאֲשֶׁ֣ר יוּרַ֔ם מִשּׁ֖וֹר זֶ֣בַֿח הַשְּׁלָמִ֑ים וְהִקְטִירָם֙ הַכֹּהֵ֔ן עַ֖ל מִזְבַּ֥ח הָֽעֹלָֽהֿ׃
[‏יא] וְאֶתֿ־ע֤וֹר הַפָּר֙ וְאֶתֿ־כָּל־בְּשָׂר֔וֹ עַל־רֹאֿשׁ֖וֹ וְעַל־כְּרָעָ֑יו וְקִרְבּ֖וֹ וּפִֿרְשֽׁוֹ׃
[‏יב] וְהוֹצִ֣יא אֶתֿ־כָּל־הַ֠פָּר אֶל־מִח֨וּץ ‍ֽלַמַּֽחֲנֶ֜הֿ אֶל־מָק֤וֹם טָהוֹר֙ אֶל־שֶׁ֣פֶֿךְֿ הַדֶּ֔שֶׁן וְשָׂרַ֥ףֿ אֹתֿ֛וֹ עַל־עֵצִ֖ים בָּאֵ֑שׁ עַל־שֶׁ֥פֶֿךְֿ הַדֶּ֖שֶׁן יִשָּׂרֵֽףֿ׃פ
[‏יג] וְאִ֨ם כָּל־עֲדַֿ֤תֿ יִשְׂרָאֵל֙ יִשְׁגּ֔וּ וְנֶעְלַ֣ם דָּבָ֔ר מֵֽעֵינֵ֖י הַקָּהָ֑ל וְ֠עָשׂוּ אַחַ֨תֿ מִכָּל־מִצְוֹ֧תֿ יְהֹוָ֛ה אֲשֶׁ֥ר לֹא־תֵֽֿעָשֶׂ֖ינָהֿ וְאָשֵֽׁמוּ׃
[‏יד] וְנֽוֹדְֿעָה֙ הַֽחַטָּ֔אֿתֿ אֲשֶׁ֥ר חָֽטְא֖וּ עָלֶ֑יהָ וְהִקְרִ֨יבֿוּ הַקָּהָ֜ל פַּ֤ר בֶּן־בָּקָר֙ לְחַטָּ֔אֿתֿ וְהֵבִֿ֣יאוּ אֹת֔וֹ לִפְֿנֵ֖י אֹ֥הֶל מוֹעֵֽדֿ׃
[‏טו] וְ֠סָֽמְכֿוּ זִקְנֵ֨י הָֽעֵדָֿ֧הֿ אֶתֿ־יְדֵֿיהֶ֛ם עַל־רֹ֥אֿשׁ הַפָּ֖ר לִפְֿנֵ֣י יְהֹוָ֑ה וְשָׁחַ֥ט אֶתֿ־הַפָּ֖ר לִפְֿנֵ֥י יְהֹוָֽה׃
[‏טז] וְהֵבִֿ֛יא הַכֹּהֵ֥ן הַמָּשִׁ֖יחַ מִדַּ֣ם הַפָּ֑ר אֶל־אֹ֖הֶל מוֹעֵֽדֿ׃
[‏יז] וְטָבַֿ֧ל הַכֹּהֵ֛ן אֶצְבָּע֖וֹ‌ מִן־הַדָּ֑ם וְהִזָּ֞הֿ שֶׁ֤בַֿע פְּעָמִים֙ לִפְֿנֵ֣י יְהֹוָ֔ה אֶתֿ־פְּנֵ֖י הַפָּרֹֽכֶֿתֿ׃
[‏יח] וּמִן־הַדָּ֞ם יִתֵּ֣ן׀ עַל־קַרְנֹ֣תֿ הַמִּזְבֵּ֗חַ אֲשֶׁר֙ לִפְֿנֵ֣י יְהֹוָ֔ה אֲשֶׁ֖ר בְּאֹ֣הֶל מוֹעֵ֑דֿ וְאֵ֣תֿ כָּל־הַדָּ֗ם יִשְׁפֹּךְ֙ אֶל־יְסוֹד֙ מִזְבַּ֣ח הָֽעֹלָ֔הֿ אֲשֶׁר־פֶּ֖תַֿח אֹ֥הֶל מוֹעֵֽדֿ׃
[‏יט] וְאֵ֥תֿ כָּל־חֶלְבּ֖וֹ יָרִ֣ים מִמֶּ֑נּוּ וְהִקְטִ֖יר הַמִּזְבֵּֽחָהֿ׃
[‏כ] וְעָשָׂ֣הֿ לַפָּ֔ר כַּֽאֲשֶׁ֤ר עָשָׂה֙ לְפַֿ֣ר הַֽחַטָּ֔אֿתֿ כֵּ֖ן יַֽעֲשֶׂהֿ־לּ֑וֹ וְכִֿפֶּ֧ר עֲלֵהֶ֛ם הַכֹּהֵ֖ן וְנִסְלַ֥ח לָהֶֽם׃
[‏כא] וְהוֹצִ֣יא אֶתֿ־הַפָּ֗ר אֶל־מִחוּץ֙ ‍ֽלַמַּֽחֲנֶ֔הֿ וְשָׂרַ֣ףֿ אֹת֔וֹ כַּֽאֲשֶׁ֣ר שָׂרַ֔ףֿ אֵ֖תֿ הַפָּ֣ר הָֽרִאֿשׁ֑וֹן חַטַּ֥אֿתֿ הַקָּהָ֖ל הֽוּא׃פ
[‏כב] אֲשֶׁ֥ר נָשִׂ֖יא יֶֽחֱטָ֑א וְעָשָׂ֡הֿ אַחַ֣תֿ מִכָּל־מִצְוֹת֩ יְהֹוָ֨ה אֱלֹהָ֜יו אֲשֶׁ֧ר לֹא־תֵֽֿעָשֶׂ֛ינָהֿ בִּשְׁגָֿגָֿ֖הֿ וְאָשֵֽׁם׃
[‏כג] אֽוֹ־הוֹדַֿ֤ע אֵלָיו֙ חַטָּאֿת֔וֹ אֲשֶׁ֥ר חָטָ֖א בָּ֑הּ וְהֵבִֿ֧יא אֶתֿ־קָרְבָּנ֛וֹ שְׂעִ֥יר עִזִּ֖ים זָכָֿ֥ר תָּמִֽים׃
[‏כד] וְסָמַ֤ךְֿ יָדֿוֹ֙ עַל־רֹ֣אֿשׁ הַשָּׂעִ֔יר וְשָׁחַ֣ט אֹת֔וֹ בִּמְק֛וֹם אֲשֶׁר־יִשְׁחַ֥ט אֶתֿ־הָֽעֹלָ֖הֿ לִפְֿנֵ֣י יְהֹוָ֑ה חַטָּ֖אֿתֿ הֽוּא׃
[‏כה] וְלָקַ֨ח הַכֹּהֵ֜ן מִדַּ֤ם הַֽחַטָּאֿת֙ בְּאֶצְבָּע֔וֹ וְנָתַ֕ן עַל־קַרְנֹ֖תֿ מִזְבַּ֣ח הָֽעֹלָ֑הֿ וְאֶתֿ־דָּמ֣וֹ יִשְׁפֹּ֔ךְֿ אֶל־יְס֖וֹדֿ מִזְבַּ֥ח הָֽעֹלָֽהֿ׃
[‏כו] וְאֶתֿ־כָּל־חֶלְבּוֹ֙ יַקְטִ֣יר הַמִּזְבֵּ֔חָהֿ כְּחֵ֖לֶבֿ זֶ֣בַֿח הַשְּׁלָמִ֑ים וְכִֿפֶּ֨ר עָלָ֧יו הַכֹּהֵ֛ן מֵֽחַטָּאֿתֿ֖וֹ וְנִסְלַ֥ח לֽוֹ׃פ
[ששי] [‏כז] וְאִם־נֶ֧פֶֿשׁ אַחַ֛תֿ תֶּֽחֱטָ֥א בִֿשְׁגָֿגָֿ֖הֿ מֵעַ֣ם הָאָ֑רֶץ בַּֽ֠עֲשֹׂתָֿהּ אַחַ֨תֿ מִמִּצְוֹ֧תֿ יְהֹוָ֛ה אֲשֶׁ֥ר לֹא־תֵֽֿעָשֶׂ֖ינָהֿ וְאָשֵֽׁם׃
[‏כח] א֚וֹ‌ הוֹדַֿ֣ע אֵלָ֔יו חַטָּאֿתֿ֖וֹ אֲשֶׁ֣ר חָטָ֑א וְהֵבִ֨יא קָרְבָּנ֜וֹ שְׂעִירַ֤תֿ עִזִּים֙ תְּמִימָ֣הֿ נְקֵבָ֔הֿ עַל־חַטָּאֿתֿ֖וֹ אֲשֶׁ֥ר חָטָֽא׃
[‏כט] וְסָמַךְ֙ אֶתֿ־יָד֔וֹ עַ֖ל רֹ֣אֿשׁ הַֽחַטָּ֑אֿתֿ וְשָׁחַט֙ אֶתֿ־הַ֣חַטָּ֔אֿתֿ בִּמְק֖וֹם הָֽעֹלָֽהֿ׃
[‏ל] וְלָקַ֨ח הַכֹּהֵ֤ן מִדָּמָהּ֙ בְּאֶצְבָּע֔וֹ וְנָתַ֕ן עַל־קַרְנֹ֖תֿ מִזְבַּ֣ח הָֽעֹלָ֑הֿ וְאֶתֿ־כָּל־דָּמָ֣הּ יִשְׁפֹּ֔ךְֿ אֶל־יְס֖וֹדֿ הַמִּזְבֵּֽחַ׃
[‏לא] וְאֶתֿ־כָּל־חֶלְבָּ֣הּ יָסִ֗יר כַּֽאֲשֶׁ֨ר הוּסַ֣ר חֵלֶב֘ מֵעַ֣ל זֶ֣בַֿח הַשְּׁלָמִים֒ וְהִקְטִ֤יר הַכֹּהֵן֙ הַמִּזְבֵּ֔חָהֿ לְרֵ֥יחַ נִיחֹ֖חַ לַֽיהֹוָ֑ה וְכִֿפֶּ֥ר עָלָ֛יו הַכֹּהֵ֖ן וְנִסְלַ֥ח לֽוֹ׃פ
[‏לב] וְאִם־כֶּ֛בֶֿשׂ יָבִֿ֥יא קָרְבָּנ֖וֹ לְחַטָּ֑אֿתֿ נְקֵבָֿ֥הֿ תְֿמִימָ֖הֿ יְבִֿיאֶֽנָּהֿ׃
[‏לג] וְסָמַךְ֙ אֶתֿ־יָד֔וֹ עַ֖ל רֹ֣אֿשׁ הַֽחַטָּ֑אֿתֿ וְשָׁחַ֤ט אֹתָֿהּ֙ לְחַטָּ֔אֿתֿ בִּמְק֕וֹם אֲשֶׁ֥ר יִשְׁחַ֖ט אֶתֿ־הָֽעֹלָֽהֿ׃
[‏לד] וְלָקַ֨ח הַכֹּהֵ֜ן מִדַּ֤ם הַֽחַטָּאֿת֙ בְּאֶצְבָּע֔וֹ וְנָתַ֕ן עַל־קַרְנֹ֖תֿ מִזְבַּ֣ח הָֽעֹלָ֑הֿ וְאֶתֿ־כָּל־דָּמָ֣הּ יִשְׁפֹּ֔ךְֿ אֶל־יְס֖וֹדֿ הַמִּזְבֵּֽחַ׃
[‏לה] וְאֶתֿ־כָּל־חֶלְבָּ֣הּ יָסִ֗יר כַּֽאֲשֶׁ֨ר יוּסַ֥ר חֵֽלֶבֿ־הַכֶּשֶׂב֘ מִזֶּ֣בַֿח הַשְּׁלָמִים֒ וְהִקְטִ֨יר הַכֹּהֵ֤ן אֹתָֿם֙ הַמִּזְבֵּ֔חָהֿ עַ֖ל אִשֵּׁ֣י יְהֹוָ֑ה וְכִֿפֶּ֨ר עָלָ֧יו הַכֹּהֵ֛ן עַל־חַטָּאֿתֿ֥וֹ אֲשֶׁר־חָטָ֖א וְנִסְלַ֥ח לֽוֹ׃פ

פרק ה
[‏א] וְנֶ֣פֶֿשׁ כִּי־תֶֽֿחֱטָ֗א וְשָֽׁמְעָה֙ ק֣וֹל אָלָ֔הֿ וְה֣וּא עֵ֔דֿ א֥וֹ רָאָ֖הֿ א֣וֹ יָדָֿ֑ע אִם־ל֥וֹא יַגִּ֖ידֿ וְנָשָׂ֥א עֲוֹנֽוֹ׃
[‏ב] א֣וֹ נֶ֗פֶֿשׁ אֲשֶׁ֣ר תִּגַּע֘ בְּכָֿל־דָּבָֿ֣ר טָמֵא֒ אוֹ֩ בְֿנִבְֿלַ֨תֿ חַיָּ֜הֿ טְמֵאָ֗הֿ א֚וֹ בְּנִבְֿלַת֙ בְּהֵמָ֣הֿ טְמֵאָ֔הֿ א֕וֹ בְּנִבְֿלַ֖תֿ שֶׁ֣רֶץ טָמֵ֑א וְנֶעְלַ֣ם מִמֶּ֔נּוּ וְה֥וּא טָמֵ֖א וְאָשֵֽׁם׃
[‏ג] א֣וֹ כִֿ֤י יִגַּע֙ בְּטֻמְאַ֣תֿ אָדָ֔ם לְכֹֿל֙ טֻמְאָת֔וֹ אֲשֶׁ֥ר יִטְמָ֖א בָּ֑הּ וְנֶעְלַ֣ם מִמֶּ֔נּוּ וְה֥וּא יָדַֿ֖ע וְאָשֵֽׁם׃
[‏ד] א֣וֹ נֶ֡פֶֿשׁ כִּ֣י תִֿשָּׁבַֿע֩ לְבַֿטֵּ֨א בִֿשְׂפָֿתַ֜יִם לְהָרַ֣ע׀ א֣וֹ לְהֵיטִ֗יבֿ לְ֠כֹֿל אֲשֶׁ֨ר יְבַֿטֵּ֧א הָֽאָדָֿ֛ם בִּשְׁבֻֿעָ֖הֿ וְנֶעְלַ֣ם מִמֶּ֑נּוּ וְהֽוּא־יָדַֿ֥ע וְאָשֵׁ֖ם לְאַחַ֥תֿ מֵאֵֽלֶּהֿ׃
[‏ה] וְהָיָ֥הֿ כִֽֿי־יֶאְשַׁ֖ם לְאַחַ֣תֿ מֵאֵ֑לֶּהֿ וְהִ֨תְֿוַדָּ֔הֿ אֲשֶׁ֥ר חָטָ֖א עָלֶֽיהָ׃
[‏ו] וְהֵבִֿ֣יא אֶתֿ־אֲשָׁמ֣וֹ לַֽיהֹוָ֡ה עַ֣ל חַטָּאֿתֿוֹ֩ אֲשֶׁ֨ר חָטָ֜א נְקֵבָ֨הֿ מִן־הַצֹּ֥אֿן כִּשְׂבָּ֛הֿ אֽוֹ־שְׂעִירַ֥תֿ עִזִּ֖ים לְחַטָּ֑אֿתֿ וְכִֿפֶּ֥ר עָלָ֛יו הַכֹּהֵ֖ן מֵֽחַטָּאֿתֽֿוֹ׃
[‏ז] וְאִם־ל֨אֺ תַֿגִּ֣יעַ יָדֿוֹ֘ דֵּ֣י שֶׂה֒ וְהֵבִ֨יא אֶתֿ־אֲשָׁמ֜וֹ אֲשֶׁ֣ר חָטָ֗א שְׁתֵּ֥י תֹֿרִ֛ים אֽוֹ־שְׁנֵ֥י בְֿנֵֽי־יוֹנָ֖הֿ לַֽיהֹוָ֑ה אֶחָ֥דֿ לְחַטָּ֖אֿתֿ וְאֶחָ֥דֿ לְעֹלָֽהֿ׃
[‏ח] וְהֵבִֿ֤יא אֹתָֿם֙ אֶל־הַכֹּהֵ֔ן וְהִקְרִ֛יבֿ אֶתֿ־אֲשֶׁ֥ר לַֽחַטָּ֖אֿתֿ רִֽאֿשׁוֹנָ֑הֿ וּמָלַ֧ק אֶתֿ־רֹאֿשׁ֛וֹ מִמּ֥וּל עָרְפּ֖וֹ וְלֹ֥א יַבְֿדִּֽיל׃
[‏ט] וְהִזָּ֞הֿ מִדַּ֤ם הַֽחַטָּאֿת֙ עַל־קִ֣יר הַמִּזְבֵּ֔חַ וְהַנִּשְׁאָ֣ר בַּדָּ֔ם יִמָּצֵ֖הֿ אֶל־יְס֣וֹדֿ הַמִּזְבֵּ֑חַ חַטָּ֖אֿתֿ הֽוּא׃
[‏י] וְאֶתֿ־הַשֵּׁנִ֛י יַֽעֲשֶׂ֥הֿ עֹלָ֖הֿ כַּמִּשְׁפָּ֑ט וְכִֿפֶּ֨ר עָלָ֧יו הַכֹּהֵ֛ן מֵֽחַטָּאֿתֿ֥וֹ אֲשֶׁר־חָטָ֖א וְנִסְלַ֥ח לֽוֹ׃ס
[שביעי] [‏יא] וְאִם־לֹא֩ תַֿשִּׂ֨יגֿ יָד֜וֹ לִשְׁתֵּ֣י תֹֿרִ֗ים אוֹ֘ לִשְׁנֵ֣י בְֿנֵֽי־יוֹנָה֒ וְהֵבִ֨יא אֶתֿ־קָרְבָּנ֜וֹ אֲשֶׁ֣ר חָטָ֗א עֲשִׂירִ֧תֿ הָֽאֵפָֿ֛הֿ סֹ֖לֶתֿ לְחַטָּ֑אֿתֿ לֹֽא־יָשִׂ֨ים עָלֶ֜יהָ שֶׁ֗מֶן וְלֹֽא־יִתֵּ֤ן עָלֶ֙יהָ֙ לְבֹֿנָ֔הֿ כִּ֥י חַטָּ֖אֿתֿ הִֽוא׃
[‏יב] וֶֽהֱבִֿיאָהּ֘ אֶל־הַכֹּהֵן֒ וְקָמַ֣ץ הַכֹּהֵ֣ן׀ מִ֠מֶּנָּהֿ מְל֨וֹא קֻמְצ֜וֹ אֶתֿ־אַזְכָּֽרָתָֿהּ֙ וְהִקְטִ֣יר הַמִּזְבֵּ֔חָהֿ עַ֖ל אִשֵּׁ֣י יְהֹוָ֑ה חַטָּ֖אֿתֿ הִֽוא׃
[‏יג] וְכִֿפֶּר֩ עָלָ֨יו הַכֹּהֵ֜ן עַל־חַטָּאֿתֿ֧וֹ אֲשֶׁר־חָטָ֛א מֵֽאַחַ֥תֿ מֵאֵ֖לֶּהֿ וְנִסְלַ֣ח ל֑וֹ וְהָֽיְתָֿ֥הֿ לַכֹּהֵ֖ן כַּמִּנְחָֽהֿ׃ס
[‏יד] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏טו] נֶ֚פֶֿשׁ כִּֽי־תִֿמְעֹ֣ל מַ֔עַל וְחָֽטְאָה֙ בִּשְׁגָֿגָ֔הֿ מִקָּדְֿשֵׁ֖י יְהֹוָ֑ה וְהֵבִֿיא֩ אֶתֿ־אֲשָׁמ֨וֹ לַֽיהֹוָ֜ה אַ֧יִל תָּמִ֣ים מִן־הַצֹּ֗אֿן בְּעֶרְכְּךָֿ֛ כֶּֽסֶףֿ־שְׁקָלִ֥ים בְּשֶֽׁקֶל־הַקֹּ֖דֶֿשׁ לְאָשָֽׁם׃
[‏טז] וְאֵ֣תֿ אֲשֶׁר֩ חָטָ֨א מִן־הַקֹּ֜דֶֿשׁ יְשַׁלֵּ֗ם וְאֶתֿ־חֲמִֽישִׁתֿוֹ֙ יוֹסֵ֣ףֿ עָלָ֔יו וְנָתַֿ֥ן אֹתֿ֖וֹ לַכֹּהֵ֑ן וְהַכֹּהֵ֗ן יְכַֿפֵּ֥ר עָלָ֛יו בְּאֵ֥יל הָֽאָשָׁ֖ם וְנִסְלַ֥ח לֽוֹ׃פ
[‏יז] וְאִם־נֶ֙פֶֿשׁ֙ כִּ֣י תֶֽֿחֱטָ֔א וְעָֽשְׂתָ֗הֿ אַחַת֙ מִכָּל־מִצְוֹ֣תֿ יְהֹוָ֔ה אֲשֶׁ֖ר לֹ֣א‌ תֵֽֿעָשֶׂ֑ינָהֿ וְלֹֽא־יָדַֿ֥ע וְאָשֵׁ֖ם וְנָשָׂ֥א עֲוֹנֽוֹ׃
[‏יח] וְ֠הֵבִֿיא אַ֣יִל תָּמִ֧ים מִן־הַצֹּ֛אֿן בְּעֶרְכְּךָֿ֥ לְאָשָׁ֖ם אֶל־הַכֹּהֵ֑ן וְכִֿפֶּר֩ עָלָ֨יו הַכֹּהֵ֜ן עַ֣ל שִׁגְֿגָֿתֿ֧וֹ אֲשֶׁר־שָׁגָֿ֛גֿ וְה֥וּא לֹֽא־יָדַֿ֖ע וְנִסְלַ֥ח לֽוֹ׃
[‏יט] אָשָׁ֖ם ה֑וּא אָשֹׁ֥ם אָשַׁ֖ם לַֽיהֹוָֽה׃פ
[‏כ] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כא] נֶ֚פֶֿשׁ כִּ֣י תֶֽֿחֱטָ֔א וּמָֽעֲלָ֥הֿ מַ֖עַל בַּֽיהֹוָ֑ה וְכִֿחֵ֨שׁ בַּֽעֲמִית֜וֹ בְּפִֿקָּד֗וֹן אֽוֹ־בִֿתְֿשׂ֤וּמֶתֿ יָד֙ א֣וֹ בְֿגָֿזֵ֔ל א֖וֹ עָשַׁ֥ק אֶתֿ־עֲמִיתֽֿוֹ׃
[‏כב] אֽוֹ־מָצָ֧א אֲבֵֿדָֿ֛הֿ וְכִֿ֥חֶשׁ בָּ֖הּ וְנִשְׁבַּ֣ע עַל־שָׁ֑קֶר עַל־אַחַ֗תֿ מִכֹּ֛ל אֲשֶׁר־יַֽעֲשֶׂ֥הֿ הָֽאָדָֿ֖ם לַֽחֲטֹ֥א בָֿהֵֽנָּהֿ׃
[‏כג] וְהָיָה֘ כִּי־יֶֽחֱטָ֣א וְאָשֵׁם֒ וְהֵשִׁ֨יבֿ אֶתֿ־הַגְּזֵלָ֜הֿ אֲשֶׁ֣ר גָּזָ֗ל א֤וֹ אֶתֿ־הָעֹשֶׁק֙ אֲשֶׁ֣ר עָשָׁ֔ק א֚וֹ אֶתֿ־הַפִּקָּד֔וֹן אֲשֶׁ֥ר הָפְֿקַ֖דֿ אִתּ֑וֹ א֥וֹ אֶתֿ־הָֽאֲבֵֿדָֿ֖הֿ אֲשֶׁ֥ר מָצָֽא׃
[מפטיר] [‏כד] א֠וֹ מִכֹּ֞ל אֲשֶׁר־יִשָּׁבַֿ֣ע עָלָיו֘ לַשֶּׁקֶר֒ וְשִׁלַּ֤ם אֹתֿוֹ֙ בְּרֹאֿשׁ֔וֹ וַֽחֲמִֽשִׁתָֿ֖יו יֹסֵ֣ףֿ עָלָ֑יו לַֽאֲשֶׁ֨ר ה֥וּא ל֛וֹ יִתְּנֶ֖נּוּ בְּי֥וֹם אַשְׁמָתֽֿוֹ׃
[‏כה] וְאֶתֿ־אֲשָׁמ֥וֹ יָבִֿ֖יא לַֽיהֹוָ֑ה אַ֣יִל תָּמִ֧ים מִן־הַצֹּ֛אֿן בְּעֶרְכְּךָֿ֥ לְאָשָׁ֖ם אֶל־הַכֹּהֵֽן׃
[‏כו] וְכִֿפֶּ֨ר עָלָ֧יו הַכֹּהֵ֛ן לִפְֿנֵ֥י יְהֹוָ֖ה וְנִסְלַ֣ח ל֑וֹ עַל־אַחַ֛תֿ מִכֹּ֥ל אֲשֶֽׁר־יַֽעֲשֶׂ֖הֿ לְאַשְׁמָ֥הֿ בָֽֿהּ׃פ

פרק ו
‏{פרשת צו}[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] צַ֤ו אֶֽתֿ־אַֽהֲרֹן֙ וְאֶתֿ־בָּנָ֣יו לֵאֿמֹ֔ר זֹ֥אֿתֿ תּוֹרַ֖תֿ הָֽעֹלָ֑הֿ הִ֣וא הָֽעֹלָ֡הֿ עַל֩ מֽוֹקְדָ֨הֿ עַל־הַמִּזְבֵּ֤חַ כָּל־הַלַּ֙יְלָה֙ עַדֿ־הַבֹּ֔קֶר וְאֵ֥שׁ הַמִּזְבֵּ֖חַ תּ֥וּקַדֿ בּֽוֹ׃
[‏ג] וְלָבַ֨שׁ הַכֹּהֵ֜ן מִדּ֣וֹ בַ֗דֿ וּמִכְֿנְסֵי־בַֿד֘ יִלְבַּ֣שׁ עַל־בְּשָׂרוֹ֒ וְהֵרִ֣ים אֶתֿ־הַדֶּ֗שֶׁן אֲשֶׁ֨ר תֹּאֿכַֿ֥ל הָאֵ֛שׁ אֶתֿ־הָֽעֹלָ֖הֿ עַל־הַמִּזְבֵּ֑חַ וְשָׂמ֕וֹ אֵ֖צֶל הַמִּזְבֵּֽחַ׃
[‏ד] וּפָֿשַׁט֙ אֶתֿ־בְּגָֿדָ֔יו וְלָבַֿ֖שׁ בְּגָֿדִֿ֣ים אֲחֵרִ֑ים וְהוֹצִ֤יא אֶתֿ־הַדֶּ֙שֶׁן֙ אֶל־מִח֣וּץ ‍ֽלַמַּֽחֲנֶ֔הֿ אֶל־מָק֖וֹם טָהֽוֹר׃
[‏ה] וְהָאֵ֨שׁ עַל־הַמִּזְבֵּ֤חַ תּֽוּקַדֿ־בּוֹ֙ לֹ֣א תִֿכְֿבֶּ֔הֿ וּבִֿעֵ֨ר עָלֶ֧יהָ הַכֹּהֵ֛ן עֵצִ֖ים בַּבֹּ֣קֶר בַּבֹּ֑קֶר וְעָרַ֤ךְֿ עָלֶ֙יהָ֙ הָֽעֹלָ֔הֿ וְהִקְטִ֥יר עָלֶ֖יהָ חֶלְבֵֿ֥י הַשְּׁלָמִֽים׃
[‏ו] אֵ֗שׁ תָּמִ֛ידֿ תּוּקַ֥דֿ עַל־הַמִּזְבֵּ֖חַ לֹ֥א תִֿכְֿבֶּֽהֿ׃ס
[‏ז] וְזֹ֥אֿתֿ תּוֹרַ֖תֿ הַמִּנְחָ֑הֿ הַקְרֵ֨בֿ אֹתָֿ֤הּ בְּנֵֽי־אַֽהֲרֹן֙ לִפְֿנֵ֣י יְהֹוָ֔ה אֶל־פְּנֵ֖י הַמִּזְבֵּֽחַ׃
[‏ח] וְהֵרִ֨ים מִמֶּ֜נּוּ בְּקֻמְצ֗וֹ מִסֹּ֤לֶתֿ הַמִּנְחָה֙ וּמִשַּׁמְנָ֔הּ וְאֵת֙ כָּל־הַלְּבֹֿנָ֔הֿ אֲשֶׁ֖ר עַל־הַמִּנְחָ֑הֿ וְהִקְטִ֣יר הַמִּזְבֵּ֗חַ‌ רֵ֧יחַ נִיחֹ֛חַ אַזְכָּֽרָתָֿ֖הּ לַֽיהֹוָֽה׃
[‏ט] וְהַנּוֹתֶֿ֣רֶתֿ מִמֶּ֔נָּהֿ יֹֽאֿכְֿל֖וּ אַֽהֲרֹ֣ן וּבָֿנָ֑יו מַצּ֤וֹתֿ תֵּֽאָכֵֿל֙ בְּמָק֣וֹם קָדֹ֔שׁ בַּֽחֲצַ֥ר אֹֽהֶל־מוֹעֵ֖דֿ יֹֽאֿכְֿלֽוּהָ׃
[‏י] לֹ֤א תֵֽֿאָפֶֿה֙ חָמֵ֔ץ חֶלְקָ֛ם נָתַֿ֥תִּי אֹתָֿ֖הּ מֵֽאִשָּׁ֑י קֹ֤דֶֿשׁ קָֽדָֿשִׁים֙ הִ֔וא כַּֽחַטָּ֖אֿתֿ וְכָֽֿאָשָֽׁם׃
[‏יא] כָּל־זָכָ֞ר בִּבְֿנֵ֤י אַֽהֲרֹן֙ יֹֽאֿכְֿלֶ֔נָּהֿ חָק־עוֹלָם֙ לְדֹֿרֹ֣תֵֿיכֶ֔ם מֵֽאִשֵּׁ֖י יְהֹוָ֑ה כֹּ֛ל אֲשֶׁר־יִגַּ֥ע בָּהֶ֖ם יִקְדָּֽשׁ׃פ
[שני] [‏יב] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יג] זֶ֡הֿ קָרְבַּן֩ אַֽהֲרֹ֨ן וּבָֿנָ֜יו אֲשֶׁר־יַקְרִ֣יבֿוּ לַֽיהֹוָ֗ה בְּיוֹם֙ הִמָּשַׁ֣ח אֹת֔וֹ עֲשִׂירִ֨תֿ הָֽאֵפָֿ֥הֿ סֹ֛לֶתֿ מִנְחָ֖הֿ תָּמִ֑ידֿ מַֽחֲצִיתָֿ֣הּ בַּבֹּ֔קֶר וּמַֽחֲצִיתָֿ֖הּ בָּעָֽרֶבֿ׃
[‏יד] עַֽל־מַֽחֲבַ֗תֿ בַּשֶּׁ֛מֶן תֵּֽעָשֶׂ֖הֿ מֻרְבֶּ֣כֶֿתֿ תְּבִֿיאֶ֑נָּהֿ תֻּֽפִֿינֵי֙ מִנְחַ֣תֿ פִּתִּ֔ים תַּקְרִ֥יבֿ רֵֽיחַ־נִיחֹ֖חַ לַֽיהֹוָֽה׃
[‏טו] וְהַכֹּהֵ֨ן הַמָּשִׁ֧יחַ תַּחְתָּ֛יו מִבָּנָ֖יו יַֽעֲשֶׂ֣הֿ אֹתָֿ֑הּ חָק־עוֹלָ֕ם לַֽיהֹוָ֖ה כָּלִ֥יל תָּקְטָֽר׃
[‏טז] וְכָֿל־מִנְחַ֥תֿ כֹּהֵ֛ן כָּלִ֥יל תִּֽהְיֶ֖הֿ לֹ֥א תֵֽֿאָכֵֽֿל׃פ
[‏יז] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יח] דַּבֵּ֤ר אֶֽל־אַֽהֲרֹן֙ וְאֶל־בָּנָ֣יו לֵאֿמֹ֔ר זֹ֥אֿתֿ תּוֹרַ֖תֿ הַֽחַטָּ֑אֿתֿ בִּמְק֡וֹם אֲשֶׁר֩ תִּשָּׁחֵ֨ט הָֽעֹלָ֜הֿ תִּשָּׁחֵ֤ט הַֽחַטָּאֿת֙ לִפְֿנֵ֣י יְהֹוָ֔ה קֹ֥דֶֿשׁ קָֽדָֿשִׁ֖ים הִֽוא׃
[‏יט] הַכֹּהֵ֛ן הַֽמְחַטֵּ֥א אֹתָֿ֖הּ יֹֽאֿכְֿלֶ֑נָּהֿ בְּמָק֤וֹם קָדֹֿשׁ֙ תֵּֽאָכֵ֔ל בַּֽחֲצַ֖ר אֹ֥הֶל מוֹעֵֽדֿ׃
[‏כ] כֹּ֛ל אֲשֶׁר־יִגַּ֥ע בִּבְֿשָׂרָ֖הּ יִקְדָּ֑שׁ וַֽאֲשֶׁ֨ר יִזֶּ֤הֿ מִדָּמָהּ֙ עַל־הַבֶּ֔גֶֿדֿ אֲשֶׁר֙ יִזֶּ֣הֿ עָלֶ֔יהָ תְּכַֿבֵּ֖ס בְּמָק֥וֹם קָדֹֽֿשׁ׃
[‏כא] וּכְֿלִי־חֶ֛רֶשׂ אֲשֶׁ֥ר תְּבֻֿשַּׁל־בּ֖וֹ יִשָּׁבֵֿ֑ר וְאִם־בִּכְֿלִ֤י נְחֹ֙שֶׁת֙ בֻּשָּׁ֔לָהֿ וּמֹרַ֥ק וְשֻׁטַּ֖ףֿ בַּמָּֽיִם׃
[‏כב] כָּל־זָכָֿ֥ר בַּכֹּֽהֲנִ֖ים יֹאֿכַֿ֣ל אֹתָֿ֑הּ קֹ֥דֶֿשׁ קָֽדָֿשִׁ֖ים הִֽוא׃
[‏כג] וְכָֿל־חַטָּ֡אֿתֿ אֲשֶׁר֩ יוּבָ֨א מִדָּמָ֜הּ אֶל־אֹ֧הֶל מוֹעֵ֛דֿ לְכַֿפֵּ֥ר בַּקֹּ֖דֶֿשׁ לֹ֣א תֵֽֿאָכֵֿ֑ל בָּאֵ֖שׁ תִּשָּׂרֵֽףֿ׃פ

פרק ז
[‏א] וְזֹ֥אֿתֿ תּוֹרַ֖תֿ הָֽאָשָׁ֑ם קֹ֥דֶֿשׁ קָֽדָֿשִׁ֖ים הֽוּא׃
[‏ב] בִּמְק֗וֹם אֲשֶׁ֤ר יִשְׁחֲטוּ֙ אֶתֿ־הָ֣עֹלָ֔הֿ יִשְׁחֲט֖וּ אֶתֿ־הָֽאָשָׁ֑ם וְאֶתֿ־דָּמ֛וֹ יִזְרֹ֥ק עַל־הַמִּזְבֵּ֖חַ סָבִֽֿיבֿ׃
[‏ג] וְאֵ֥תֿ‌ כָּל־חֶלְבּ֖וֹ יַקְרִ֣יבֿ מִמֶּ֑נּוּ אֵ֚תֿ הָֽאַלְיָ֔הֿ וְאֶתֿ־הַחֵ֖לֶבֿ הַֽמְכַֿסֶּ֥הֿ אֶתֿ־הַקֶּֽרֶבֿ׃
[‏ד] וְאֵת֙ שְׁתֵּ֣י הַכְּלָיֹ֔תֿ וְאֶתֿ־הַחֵ֙לֶב֙ אֲשֶׁ֣ר עֲלֵיהֶ֔ן אֲשֶׁ֖ר עַל־הַכְּסָלִ֑ים וְאֶתֿ־הַיֹּתֶ֙רֶת֙ עַל־הַכָּבֵ֔דֿ עַל־הַכְּלָיֹ֖תֿ יְסִירֶֽנָּהֿ׃
[‏ה] וְהִקְטִ֨יר אֹתָֿ֤ם הַכֹּהֵן֙ הַמִּזְבֵּ֔חָהֿ אִשֶּׁ֖הֿ לַֽיהֹוָ֑ה אָשָׁ֖ם הֽוּא׃
[‏ו] כָּל־זָכָֿ֥ר בַּכֹּֽהֲנִ֖ים יֹֽאֿכְֿלֶ֑נּוּ בְּמָק֤וֹם קָדֿוֹשׁ֙ יֵֽאָכֵ֔ל קֹ֥דֶֿשׁ קָֽדָֿשִׁ֖ים הֽוּא׃
[‏ז] כַּֽחַטָּאֿת֙ כָּֽאָשָׁ֔ם תּוֹרָ֥הֿ אַחַ֖תֿ לָהֶ֑ם הַכֹּהֵ֛ן אֲשֶׁ֥ר יְכַֿפֶּר־בּ֖וֹ ל֥וֹ יִֽהְיֶֽהֿ׃
[‏ח] וְהַ֨כֹּהֵ֔ן הַמַּקְרִ֖יבֿ אֶתֿ־עֹ֣לַתֿ אִ֑ישׁ ע֤וֹר הָֽעֹלָה֙ אֲשֶׁ֣ר הִקְרִ֔יבֿ לַכֹּהֵ֖ן ל֥וֹ יִֽהְיֶֽהֿ׃
[‏ט] וְכָֿל־מִנְחָ֗הֿ אֲשֶׁ֤ר תֵּֽאָפֶֿה֙ בַּתַּנּ֔וּר וְכָֿל־נַֽעֲשָׂ֥הֿ בַֿמַּרְחֶ֖שֶׁתֿ וְעַֽל־מַֽחֲבַֿ֑תֿ לַכֹּהֵ֛ן הַמַּקְרִ֥יבֿ אֹתָֿ֖הּ ל֥וֹ תִֽֿהְיֶֽהֿ׃
[‏י] וְכָֿל־מִנְחָ֥הֿ בְֿלוּלָֽהֿ־בַֿשֶּׁ֖מֶן וַֽחֲרֵבָֿ֑הֿ לְכָֿל־בְּנֵ֧י אַֽהֲרֹ֛ן תִּֽהְיֶ֖הֿ אִ֥ישׁ כְּאָחִֽיו׃פ
[שלישי] [‏יא] וְזֹ֥אֿתֿ תּוֹרַ֖תֿ זֶ֣בַֿח הַשְּׁלָמִ֑ים אֲשֶׁ֥ר יַקְרִ֖יבֿ לַֽיהֹוָֽה׃
[‏יב] אִ֣ם עַל־תּוֹדָֿה֘ יַקְרִיבֶֿנּוּ֒ וְהִקְרִ֣יבֿ׀ עַל־זֶ֣בַֿח הַתּוֹדָ֗הֿ חַלּ֤וֹתֿ מַצּוֹת֙ בְּלוּלֹ֣תֿ בַּשֶּׁ֔מֶן וּרְקִיקֵ֥י מַצּ֖וֹתֿ מְשֻׁחִ֣ים בַּשָּׁ֑מֶן וְסֹ֣לֶתֿ מֻרְבֶּ֔כֶֿתֿ חַלֹּ֖תֿ בְּלוּלֹ֥תֿ בַּשָּֽׁמֶן׃
[‏יג] עַל־חַלֹּת֙ לֶ֣חֶם חָמֵ֔ץ יַקְרִ֖יבֿ קָרְבָּנ֑וֹ עַל־זֶ֖בַֿח תּוֹדַֿ֥תֿ שְׁלָמָֽיו׃
[‏יד] וְהִקְרִ֨יבֿ מִמֶּ֤נּוּ אֶחָד֙ מִכָּל־קָרְבָּ֔ן תְּרוּמָ֖הֿ לַֽיהֹוָ֑ה לַכֹּהֵ֗ן הַזֹּרֵ֛ק אֶתֿ־דַּ֥ם הַשְּׁלָמִ֖ים ל֥וֹ יִֽהְיֶֽהֿ׃
[‏טו] וּבְֿשַׂ֗ר זֶ֚בַֿח תּוֹדַֿ֣תֿ שְׁלָמָ֔יו בְּי֥וֹם קָרְבָּנ֖וֹ יֵֽאָכֵֿ֑ל לֹֽא־יַנִּ֥יחַ מִמֶּ֖נּוּ עַדֿ־בֹּֽקֶר׃
[‏טז] וְאִם־נֶ֣דֶֿר׀ א֣וֹ נְדָֿבָ֗הֿ זֶ֚בַֿח קָרְבָּנ֔וֹ בְּי֛וֹם הַקְרִיבֿ֥וֹ אֶתֿ־זִבְֿח֖וֹ יֵֽאָכֵֿ֑ל וּמִֽמָּ֣חֳרָ֔תֿ וְהַנּוֹתָֿ֥ר מִמֶּ֖נּוּ יֵֽאָכֵֽֿל׃
[‏יז] וְהַנּוֹתָֿ֖ר מִבְּשַׂ֣ר הַזָּ֑בַֿח בַּיּוֹם֙ הַשְּׁלִישִׁ֔י בָּאֵ֖שׁ יִשָּׂרֵֽףֿ׃
[‏יח] וְאִ֣ם הֵֽאָכֹֿ֣ל יֵֽ֠אָכֵֿל מִבְּשַׂר־זֶ֨בַֿח שְׁלָמָ֜יו בַּיּ֣וֹם הַשְּׁלִישִׁי֘ לֹ֣א יֵֽרָצֶה֒ הַמַּקְרִ֣יבֿ אֹת֗וֹ ל֧אֺ יֵֽחָשֵׁ֛בֿ ל֖וֹ פִּגּ֣וּל יִֽהְיֶ֑הֿ וְהַנֶּ֛פֶֿשׁ הָֽאֹכֶֿ֥לֶתֿ מִמֶּ֖נּוּ עֲוֹנָ֥הּ תִּשָּֽׂא׃
[‏יט] וְהַבָּשָׂ֞ר אֲשֶׁ֨ר יִגַּ֤ע בְּכָֿל־טָמֵא֙ לֹ֣א יֵֽאָכֵ֔ל בָּאֵ֖שׁ יִשָּׂרֵ֑ףֿ וְהַ֨בָּשָׂ֔ר כָּל־טָה֖וֹר יֹאֿכַֿ֥ל בָּשָֽׂר׃
[‏כ] וְהַנֶּ֜פֶֿשׁ אֲשֶׁר־תֹּאֿכַֿ֣ל בָּשָׂ֗ר מִזֶּ֤בַֿח הַשְּׁלָמִים֙ אֲשֶׁ֣ר לַֽיהֹוָ֔ה וְטֻמְאָתֿ֖וֹ עָלָ֑יו וְנִכְֿרְתָֿ֛הֿ הַנֶּ֥פֶֿשׁ הַהִ֖וא מֵֽעַמֶּֽיהָ׃
[‏כא] וְנֶ֜פֶֿשׁ כִּֽי־תִֿגַּ֣ע בְּכָֿל־טָמֵ֗א בְּטֻמְאַ֤תֿ אָדָֿם֙ א֣וֹ׀ בִּבְֿהֵמָ֣הֿ טְמֵאָ֗הֿ א֚וֹ בְּכָֿל־שֶׁ֣קֶץ טָמֵ֔א וְאָכַֿ֛ל מִבְּשַׂר־זֶ֥בַֿח הַשְּׁלָמִ֖ים אֲשֶׁ֣ר לַֽיהֹוָ֑ה וְנִכְֿרְתָֿ֛הֿ הַנֶּ֥פֶֿשׁ הַהִ֖וא מֵֽעַמֶּֽיהָ׃
[‏כב] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כג] דַּבֵּ֛ר אֶל־בְּנֵ֥י יִשְׂרָאֵ֖ל לֵאֿמֹ֑ר כָּל־חֵ֜לֶבֿ שׁ֥וֹר וְכֶֿ֛שֶׂבֿ וָעֵ֖ז לֹ֥א תֹֿאֿכֵֽֿלוּ׃
[‏כד] וְחֵ֤לֶבֿ נְבֵֿלָה֙ וְחֵ֣לֶבֿ טְרֵפָ֔הֿ יֵֽעָשֶׂ֖הֿ לְכָֿל־מְלָאֿכָֿ֑הֿ וְאָכֹֿ֖ל לֹ֥א תֹֽֿאֿכְֿלֻֽהוּ׃
[‏כה] כִּ֚י כָּל־אֹכֵֿ֣ל חֵ֔לֶבֿ מִ֨ן־הַבְּהֵמָ֔הֿ אֲשֶׁ֨ר יַקְרִ֥יבֿ‌ מִמֶּ֛נָּהֿ אִשֶּׁ֖הֿ לַֽיהֹוָ֑ה וְנִכְֿרְתָֿ֛הֿ הַנֶּ֥פֶֿשׁ הָֽאֹכֶֿ֖לֶתֿ מֵֽעַמֶּֽיהָ׃
[‏כו] וְכָֿל־דָּם֙ לֹ֣א תֹֽֿאֿכְֿל֔וּ בְּכֹֿ֖ל מֽוֹשְׁבֹֽֿתֵֿיכֶֿ֑ם לָע֖וֹףֿ וְלַבְּהֵמָֽהֿ׃
[‏כז] כָּל־נֶ֖פֶֿשׁ אֲשֶׁר־תֹּאֿכַֿ֣ל כָּל־דָּ֑ם וְנִכְֿרְתָֿ֛הֿ הַנֶּ֥פֶֿשׁ הַהִ֖וא מֵֽעַמֶּֽיהָ׃פ
[‏כח] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כט] דַּבֵּ֛ר אֶל־בְּנֵ֥י יִשְׂרָאֵ֖ל לֵאֿמֹ֑ר הַמַּקְרִ֞יבֿ אֶתֿ־זֶ֤בַֿח שְׁלָמָיו֙ לַֽיהֹוָ֔ה יָבִֿ֧יא אֶתֿ־קָרְבָּנ֛וֹ לַֽיהֹוָ֖ה מִזֶּ֥בַֿח שְׁלָמָֽיו׃
[‏ל] יָדָֿ֣יו תְּבִֿיאֶ֔ינָהֿ אֵ֖תֿ אִשֵּׁ֣י יְהֹוָ֑ה אֶתֿ־הַחֵ֤לֶבֿ עַל־הֶֽחָזֶה֙ יְבִֿיאֶ֔נּוּ אֵ֣תֿ הֶֽחָזֶ֗הֿ לְהָנִ֥יףֿ אֹתֿ֛וֹ תְּנוּפָֿ֖הֿ לִפְֿנֵ֥י יְהֹוָֽה׃
[‏לא] וְהִקְטִ֧יר הַכֹּהֵ֛ן אֶתֿ־הַחֵ֖לֶבֿ הַמִּזְבֵּ֑חָהֿ וְהָיָה֙ הֶֽחָזֶ֔הֿ לְאַֽהֲרֹ֖ן וּלְבָֿנָֽיו׃
[‏לב] וְאֵת֙ שׁ֣וֹק הַיָּמִ֔ין תִּתְּנ֥וּ תְֿרוּמָ֖הֿ לַכֹּהֵ֑ן מִזִּבְֿחֵ֖י שַׁלְמֵיכֶֽֿם׃
[‏לג] הַמַּקְרִ֞יבֿ אֶתֿ־דַּ֧ם הַשְּׁלָמִ֛ים וְאֶתֿ־הַחֵ֖לֶבֿ מִבְּנֵ֣י אַֽהֲרֹ֑ן ל֧וֹ תִֽֿהְיֶ֛הֿ שׁ֥וֹק הַיָּמִ֖ין לְמָנָֽהֿ׃
[‏לד] כִּי֩ אֶתֿ־חֲזֵ֨הֿ הַתְּנוּפָ֜הֿ וְאֵ֣תֿ׀ שׁ֣וֹק הַתְּרוּמָ֗הֿ לָקַ֙חְתִּי֙ מֵאֵ֣תֿ בְּנֵֽי־יִשְׂרָאֵ֔ל מִזִּבְֿחֵ֖י שַׁלְמֵיהֶ֑ם וָֽאֶתֵּ֣ן אֹ֠תָֿם לְאַֽהֲרֹ֨ן הַכֹּהֵ֤ן וּלְבָֿנָיו֙ לְחָק־עוֹלָ֔ם מֵאֵ֖תֿ בְּנֵ֥י יִשְׂרָאֵֽל׃
[‏לה] זֹ֣אֿתֿ מִשְׁחַ֤תֿ אַֽהֲרֹן֙ וּמִשְׁחַ֣תֿ בָּנָ֔יו מֵֽאִשֵּׁ֖י יְהֹוָ֑ה בְּיוֹם֙ הִקְרִ֣יבֿ אֹתָ֔ם לְכַֿהֵ֖ן לַֽיהֹוָֽה׃
[‏לו] אֲשֶׁר֩ צִוָּ֨הֿ יְהֹוָ֜ה לָתֵֿ֣תֿ לָהֶ֗ם בְּיוֹם֙ מָשְׁח֣וֹ אֹתָ֔ם מֵאֵ֖תֿ בְּנֵ֣י יִשְׂרָאֵ֑ל חֻקַּ֥תֿ עוֹלָ֖ם לְדֹֽֿרֹתָֽֿם׃
[‏לז] זֹ֣אֿתֿ הַתּוֹרָ֗הֿ לָֽעֹלָה֙ לַמִּנְחָ֔הֿ וְלַֽחַטָּ֖אֿתֿ וְלָֽאָשָׁ֑ם וְלַ֨מִּלּוּאִ֔ים וּלְזֶ֖בַֿח הַשְּׁלָמִֽים׃
[‏לח] אֲשֶׁ֨ר צִוָּ֧הֿ יְהֹוָ֛ה אֶתֿ־מֹשֶׁ֖הֿ בְּהַ֣ר סִינָ֑י בְּי֨וֹם צַוֹת֜וֹ אֶתֿ־בְּנֵ֣י יִשְׂרָאֵ֗ל לְהַקְרִ֧יבֿ אֶתֿ־קָרְבְּנֵיהֶ֛ם לַֽיהֹוָ֖ה בְּמִדְֿבַּ֥ר סִינָֽי׃פ

פרק ח
[רביעי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] קַ֤ח אֶֽתֿ־אַֽהֲרֹן֙ וְאֶתֿ־בָּנָ֣יו אִתּ֔וֹ וְאֵת֙ הַבְּגָֿדִ֔ים וְאֵ֖תֿ שֶׁ֣מֶן הַמִּשְׁחָ֑הֿ וְאֵ֣תֿ׀ פַּ֣ר הַֽחַטָּ֗אֿתֿ וְאֵת֙ שְׁנֵ֣י הָֽאֵילִ֔ים וְאֵ֖תֿ סַ֥ל הַמַּצּֽוֹתֿ׃
[‏ג] וְאֵ֥תֿ כָּל־הָֽעֵדָֿ֖הֿ הַקְהֵ֑ל אֶל־פֶּ֖תַֿח אֹ֥הֶל מוֹעֵֽדֿ׃
[‏ד] וַיַּ֣עַשׂ מֹשֶׁ֔הֿ כַּֽאֲשֶׁ֛ר צִוָּ֥הֿ יְהֹוָ֖ה אֹתֿ֑וֹ וַתִּקָּהֵל֙ הָֽעֵדָ֔הֿ אֶל־פֶּ֖תַֿח אֹ֥הֶל מוֹעֵֽדֿ׃
[‏ה] וַיֹּ֥אֿמֶר מֹשֶׁ֖הֿ אֶל־הָֽעֵדָֿ֑הֿ זֶ֣הֿ הַדָּבָ֔ר אֲשֶׁר־צִוָּ֥הֿ יְהֹוָ֖ה לַֽעֲשֽׂוֹתֿ׃
[‏ו] וַיַּקְרֵ֣בֿ מֹשֶׁ֔הֿ אֶֽתֿ־אַֽהֲרֹ֖ן וְאֶתֿ־בָּנָ֑יו וַיִּרְחַ֥ץ אֹתָֿ֖ם בַּמָּֽיִם׃
[‏ז] וַיִּתֵּ֨ן עָלָ֜יו אֶתֿ־הַכֻּתֹּ֗נֶתֿ וַיַּחְגֹּ֤ר אֹתֿוֹ֙ בָּֽאַבְֿנֵ֔ט וַיַּלְבֵּ֤שׁ אֹתֿוֹ֙ אֶֽתֿ־הַמְּעִ֔יל וַיִּתֵּ֥ן עָלָ֖יו אֶתֿ־הָֽאֵפֹֿ֑דֿ וַיַּחְגֹּ֣ר אֹת֗וֹ בְּחֵ֙שֶׁב֙ הָֽאֵפֹ֔דֿ וַיֶּאְפֹּ֥דֿ ל֖וֹ בּֽוֹ׃
[‏ח] וַיָּ֥שֶׂם עָלָ֖יו אֶתֿ־הַחֹ֑שֶׁן וַיִּתֵּן֙ אֶל־הַחֹ֔שֶׁן אֶתֿ־הָֽאוּרִ֖ים וְאֶתֿ־הַתֻּמִּֽים׃
[‏ט] וַיָּ֥שֶׂם אֶתֿ־הַמִּצְנֶ֖פֶֿתֿ עַל־רֹאֿשׁ֑וֹ וַיָּ֨שֶׂם עַל־הַמִּצְנֶ֜פֶֿתֿ אֶל־מ֣וּל פָּנָ֗יו אֵ֣תֿ צִ֤יץ הַזָּהָב֙ נֵ֣זֶר הַקֹּ֔דֶֿשׁ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏י] וַיִּקַּ֤ח מֹשֶׁה֙ אֶתֿ־שֶׁ֣מֶן הַמִּשְׁחָ֔הֿ וַיִּמְשַׁ֥ח אֶתֿ־הַמִּשְׁכָּ֖ן וְאֶתֿ־כָּל־אֲשֶׁר־בּ֑וֹ וַיְקַדֵּ֖שׁ אֹתָֽֿם׃
[‏יא] וַיַּ֥ז מִמֶּ֛נּוּ עַל־הַמִּזְבֵּ֖חַ שֶׁ֣בַֿע פְּעָמִ֑ים וַיִּמְשַׁ֨ח אֶתֿ־הַמִּזְבֵּ֜חַ וְאֶתֿ־כָּל־כֵּלָ֗יו וְאֶתֿ־הַכִּיֹּ֛ר וְאֶתֿ־כַּנּ֖וֹ לְקַדְּשָֽׁם׃
[‏יב] וַיִּצֹק֙ מִשֶּׁ֣מֶן הַמִּשְׁחָ֔הֿ עַ֖ל רֹ֣אֿשׁ אַֽהֲרֹ֑ן וַיִּמְשַׁ֥ח אֹתֿ֖וֹ לְקַדְּשֽׁוֹ׃
[‏יג] וַיַּקְרֵ֨בֿ מֹשֶׁ֜הֿ אֶתֿ־בְּנֵ֣י אַֽהֲרֹ֗ן וַיַּלְבִּשֵׁ֤ם כֻּתֳּנֹת֙ וַיַּחְגֹּ֤ר אֹתָֿם֙ אַבְֿנֵ֔ט וַיַּֽחֲבֹֿ֥שׁ לָהֶ֖ם מִגְֿבָּע֑וֹתֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[חמישי] [‏יד] וַיַּגֵּ֕שׁ אֵ֖תֿ פַּ֣ר הַֽחַטָּ֑אֿתֿ וַיִּסְמֹ֨ךְֿ אַֽהֲרֹ֤ן וּבָֿנָיו֙ אֶתֿ־יְדֵֿיהֶ֔ם עַל־רֹ֖אֿשׁ פַּ֥ר הַֽחַטָּֽאֿתֿ׃
[‏טו] וַיִּשְׁחָ֗ט וַיִּקַּ֨ח מֹשֶׁ֤הֿ אֶתֿ־הַדָּם֙ וַ֠יִּתֵּן עַל־קַרְנ֨וֹתֿ הַמִּזְבֵּ֤חַ סָבִֿיב֙ בְּאֶצְבָּע֔וֹ וַיְחַטֵּ֖א אֶתֿ־הַמִּזְבֵּ֑חַ וְאֶתֿ־הַדָּ֗ם יָצַק֙ אֶל־יְס֣וֹדֿ הַמִּזְבֵּ֔חַ וַֽיְקַדְּשֵׁ֖הוּ לְכַֿפֵּ֥ר עָלָֽיו׃
[‏טז] וַיִּקַּ֗ח אֶֽתֿ־כָּל־הַחֵלֶב֘ אֲשֶׁ֣ר עַל־הַקֶּרֶב֒ וְאֵת֙ יֹתֶֿ֣רֶתֿ הַכָּבֵ֔דֿ וְאֶתֿ־שְׁתֵּ֥י הַכְּלָיֹ֖תֿ וְאֶתֿ־חֶלְבְּהֶ֑ן וַיַּקְטֵ֥ר מֹשֶׁ֖הֿ הַמִּזְבֵּֽחָהֿ׃
[‏יז] וְאֶתֿ־הַפָּ֤ר וְאֶתֿ־עֹרוֹ֙ וְאֶתֿ־בְּשָׂר֣וֹ וְאֶתֿ־פִּרְשׁ֔וֹ שָׂרַ֣ףֿ בָּאֵ֔שׁ מִח֖וּץ ‍ֽלַמַּֽחֲנֶ֑הֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏יח] וַיַּקְרֵ֕בֿ אֵ֖תֿ אֵ֣יל הָֽעֹלָ֑הֿ וַֽיִּסְמְכ֞וּ אַֽהֲרֹ֧ן וּבָֿנָ֛יו אֶתֿ־יְדֵֿיהֶ֖ם עַל־רֹ֥אֿשׁ הָאָֽיִל׃
[‏יט] וַיִּשְׁחָ֑ט וַיִּזְרֹ֨ק מֹשֶׁ֧הֿ אֶתֿ־הַדָּ֛ם עַל־הַמִּזְבֵּ֖חַ סָבִֽֿיבֿ׃
[‏כ] וְאֶ֨תֿ־הָאַ֔יִל נִתַּ֖ח לִנְתָֿחָ֑יו וַיַּקְטֵ֤ר מֹשֶׁה֙ אֶתֿ־הָרֹ֔אֿשׁ וְאֶתֿ־הַנְּתָֿחִ֖ים וְאֶתֿ־הַפָּֽדֶֿר׃
[‏כא] וְאֶתֿ־הַקֶּ֥רֶבֿ וְאֶתֿ־הַכְּרָעַ֖יִם רָחַ֣ץ בַּמָּ֑יִם וַיַּקְטֵר֩ מֹשֶׁ֨הֿ אֶתֿ־כָּל־הָאַ֜יִל הַמִּזְבֵּ֗חָהֿ עֹלָ֨הֿ ה֤וּא לְרֵֽיחַ־נִיחֹ֙חַ֙ אִשֶּׁ֥הֿ הוּא֙ לַֽיהֹוָ֔ה כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[ששי] [‏כב] וַיַּקְרֵב֙ אֶתֿ־הָאַ֣יִל הַשֵּׁנִ֔י אֵ֖יל הַמִּלֻּאִ֑ים וַֽיִּסְמְכ֞וּ אַֽהֲרֹ֧ן וּבָֿנָ֛יו אֶתֿ־יְדֵֿיהֶ֖ם עַל־רֹ֥אֿשׁ הָאָֽיִל׃
[‏כג] וַיִּשְׁחָ֓ט׀ וַיִּקַּ֤ח מֹשֶׁה֙ מִדָּמ֔וֹ וַיִּתֵּ֛ן עַל־תְּנ֥וּךְֿ אֹֽזֶן־אַֽהֲרֹ֖ן הַיְמָנִ֑יתֿ וְעַל־בֹּ֤הֶן יָדֿוֹ֙ הַיְמָנִ֔יתֿ וְעַל־בֹּ֥הֶן רַגְֿל֖וֹ הַיְמָנִֽיתֿ׃
[‏כד] וַיַּקְרֵ֞בֿ אֶתֿ־בְּנֵ֣י אַֽהֲרֹ֗ן וַיִּתֵּ֨ן מֹשֶׁ֤הֿ מִן־הַדָּם֙ עַל־תְּנ֤וּךְֿ אָזְנָם֙ הַיְמָנִ֔יתֿ וְעַל־בֹּ֤הֶן יָדָֿם֙ הַיְמָנִ֔יתֿ וְעַל־בֹּ֥הֶן רַגְֿלָ֖ם הַיְמָנִ֑יתֿ וַיִּזְרֹ֨ק מֹשֶׁ֧הֿ אֶתֿ־הַדָּ֛ם עַל־הַמִּזְבֵּ֖חַ סָבִֽֿיבֿ׃
[‏כה] וַיִּקַּ֞ח אֶתֿ־הַחֵ֣לֶבֿ וְאֶתֿ־הָֽאַלְיָ֗הֿ וְאֶֽתֿ־כָּל־הַחֵלֶב֘ אֲשֶׁ֣ר עַל־הַקֶּרֶב֒ וְאֵת֙ יֹתֶֿ֣רֶתֿ הַכָּבֵ֔דֿ וְאֶתֿ־שְׁתֵּ֥י הַכְּלָיֹ֖תֿ וְאֶתֿ־חֶלְבְּהֶ֑ן וְאֵ֖תֿ שׁ֥וֹק הַיָּמִֽין׃
[‏כו] וּמִסַּ֨ל הַמַּצּ֜וֹתֿ אֲשֶׁ֣ר׀ לִפְֿנֵ֣י יְהֹוָ֗ה לָ֠קַח חַלַּ֨תֿ מַצָּ֤הֿ אַחַת֙ וְֽחַלַּ֨תֿ לֶ֥חֶם שֶׁ֛מֶן אַחַ֖תֿ וְרָקִ֣יק אֶחָ֑דֿ וַיָּ֙שֶׂם֙ עַל־הַ֣חֲלָבִ֔ים וְעַ֖ל שׁ֥וֹק הַיָּמִֽין׃
[‏כז] וַיִּתֵּ֣ן אֶתֿ־הַכֹּ֔ל עַ֚ל כַּפֵּ֣י אַֽהֲרֹ֔ן וְעַ֖ל כַּפֵּ֣י בָֿנָ֑יו וַיָּ֧נֶףֿ אֹתָֿ֛ם תְּנוּפָֿ֖הֿ לִפְֿנֵ֥י יְהֹוָֽה׃
[‏כח] וַיִּקַּ֨ח מֹשֶׁ֤הֿ אֹתָֿם֙ מֵעַ֣ל כַּפֵּיהֶ֔ם וַיַּקְטֵ֥ר הַמִּזְבֵּ֖חָהֿ עַל־הָֽעֹלָ֑הֿ מִלֻּאִ֥ים הֵם֙ לְרֵ֣יחַ נִיחֹ֔חַ אִשֶּׁ֥הֿ ה֖וּא לַֽיהֹוָֽה׃
[‏כט] וַיִּקַּ֤ח מֹשֶׁה֙ אֶתֿ־הֶ֣חָזֶ֔הֿ וַיְנִיפֵֿ֥הוּ תְֿנוּפָֿ֖הֿ לִפְֿנֵ֣י יְהֹוָ֑ה מֵאֵ֣יל הַמִּלֻּאִ֗ים לְמֹשֶׁ֤הֿ הָיָה֙ לְמָנָ֔הֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[שביעי] [‏ל] וַיִּקַּ֨ח מֹשֶׁ֜הֿ מִשֶּׁ֣מֶן הַמִּשְׁחָ֗הֿ וּמִן־הַדָּם֘ אֲשֶׁ֣ר עַל־הַמִּזְבֵּחַ֒ וַיַּ֤ז עַֽל־אַֽהֲרֹן֙ עַל־בְּגָֿדָ֔יו וְעַל־בָּנָ֛יו וְעַל־בִּגְֿדֵֿ֥י בָֿנָ֖יו אִתּ֑וֹ וַיְקַדֵּ֤שׁ אֶֽתֿ־אַֽהֲרֹן֙ אֶתֿ־בְּגָֿדָ֔יו וְאֶתֿ־בָּנָ֛יו וְאֶתֿ־בִּגְֿדֵֿ֥י בָֿנָ֖יו אִתּֽוֹ׃
[‏לא] וַיֹּ֨אֿמֶר מֹשֶׁ֜הֿ אֶל־אַֽהֲרֹ֣ן וְאֶל־בָּנָ֗יו בַּשְּׁל֣וּ אֶתֿ־הַבָּשָׂר֘ פֶּ֣תַֿח אֹ֣הֶל מוֹעֵד֒ וְשָׁם֙ תֹּֽאֿכְֿל֣וּ אֹת֔וֹ וְאֶ֨תֿ־הַלֶּ֔חֶם אֲשֶׁ֖ר בְּסַ֣ל הַמִּלֻּאִ֑ים כַּֽאֲשֶׁ֤ר צִוֵּ֙יתִֿי֙ לֵאֿמֹ֔ר אַֽהֲרֹ֥ן וּבָֿנָ֖יו יֹֽאֿכְֿלֻֽהוּ׃
[‏לב] וְהַנּוֹתָֿ֥ר בַּבָּשָׂ֖ר וּבַֿלָּ֑חֶם בָּאֵ֖שׁ תִּשְׂרֹֽפֿוּ׃
[מפטיר] [‏לג] וּמִפֶּתַֿח֩ אֹ֨הֶל מוֹעֵ֜דֿ לֹ֤א תֵֽֿצְאוּ֙ שִׁבְֿעַ֣תֿ יָמִ֔ים עַ֚דֿ י֣וֹם מְל֔אֺֿתֿ יְמֵ֖י מִלֻּֽאֵיכֶֿ֑ם כִּ֚י שִׁבְֿעַ֣תֿ יָמִ֔ים יְמַלֵּ֖א אֶתֿ־יֶדְֿכֶֽֿם׃
[‏לד] כַּֽאֲשֶׁ֥ר עָשָׂ֖הֿ בַּיּ֣וֹם הַזֶּ֑הֿ צִוָּ֧הֿ יְהֹוָ֛ה לַֽעֲשֹׂ֖תֿ לְכַֿפֵּ֥ר עֲלֵיכֶֽֿם׃
[‏לה] וּפֶֿתַֿח֩ אֹ֨הֶל מוֹעֵ֜דֿ תֵּֽשְׁב֨וּ יוֹמָ֤ם וָלַ֙יְלָה֙ שִׁבְֿעַ֣תֿ יָמִ֔ים וּשְׁמַרְתֶּ֛ם אֶתֿ־מִשְׁמֶ֥רֶתֿ יְהֹוָ֖ה וְלֹ֣א תָֿמ֑וּתֿוּ כִּי־כֵֿ֖ן צֻוֵּֽיתִֿי׃
[‏לו] וַיַּ֥עַשׂ אַֽהֲרֹ֖ן וּבָֿנָ֑יו אֵ֚תֿ כָּל־הַדְּבָֿרִ֔ים אֲשֶׁר־צִוָּ֥הֿ יְהֹוָ֖ה בְּיַדֿ־מֹשֶֽׁהֿ׃ס

פרק ט
‏{פרשת שמיני}[‏א] וַֽיְהִי֙ בַּיּ֣וֹם הַשְּׁמִינִ֔י קָרָ֣א מֹשֶׁ֔הֿ לְאַֽהֲרֹ֖ן וּלְבָֿנָ֑יו וּלְזִקְנֵ֖י יִשְׂרָאֵֽל׃
[‏ב] וַיֹּ֣אֿמֶר אֶל־אַֽהֲרֹ֗ן קַח־לְ֠ךָֿ עֵ֣גֶֿל בֶּן־בָּקָ֧ר לְחַטָּ֛אֿתֿ וְאַ֥יִל לְעֹלָ֖הֿ תְּמִימִ֑ם וְהַקְרֵ֖בֿ לִפְֿנֵ֥י יְהֹוָֽה׃
[‏ג] וְאֶל־בְּנֵ֥י יִשְׂרָאֵ֖ל תְּדַֿבֵּ֣ר לֵאֿמֹ֑ר קְח֤וּ שְׂעִֽיר־עִזִּים֙ לְחַטָּ֔אֿתֿ וְעֵ֨גֶֿל וָכֶֿ֧בֶֿשׂ בְּנֵֽי־שָׁנָ֛הֿ תְּמִימִ֖ם לְעֹלָֽהֿ׃
[‏ד] וְשׁ֨וֹר וָאַ֜יִל לִשְׁלָמִ֗ים לִזְבֹּ֙חַ֙ לִפְֿנֵ֣י יְהֹוָ֔ה וּמִנְחָ֖הֿ בְּלוּלָ֣הֿ בַֿשָּׁ֑מֶן כִּ֣י הַיּ֔וֹם יְהֹוָ֖ה נִרְאָ֥הֿ אֲלֵיכֶֽֿם׃
[‏ה] וַיִּקְח֗וּ אֵ֚תֿ אֲשֶׁ֣ר צִוָּ֣הֿ מֹשֶׁ֔הֿ אֶל־פְּנֵ֖י אֹ֣הֶל מוֹעֵ֑דֿ וַֽיִּקְרְבֿוּ֙ כָּל־הָ֣עֵדָ֔הֿ וַיַּֽעַמְדֿ֖וּ לִפְֿנֵ֥י יְהֹוָֽה׃
[‏ו] וַיֹּ֣אֿמֶר מֹשֶׁ֔הֿ זֶ֧הֿ הַדָּבָֿ֛ר אֲשֶׁר־צִוָּ֥הֿ יְהֹוָ֖ה תַּֽעֲשׂ֑וּ וְיֵרָ֥א אֲלֵיכֶֿ֖ם כְּבֿ֥וֹדֿ יְהֹוָֽה׃
[‏ז] וַיֹּ֨אֿמֶר מֹשֶׁ֜הֿ אֶֽל־אַֽהֲרֹ֗ן קְרַ֤בֿ אֶל־הַמִּזְבֵּ֙חַ֙ וַֽעֲשֵׂ֞הֿ אֶתֿ־חַטָּֽאֿתְֿךָ֙ וְאֶתֿ־עֹ֣לָתֶ֔ךָֿ וְכַֿפֵּ֥ר בַּֽעַדְֿךָֿ֖ וּבְֿעַ֣דֿ הָעָ֑ם וַֽעֲשֵׂ֞הֿ אֶתֿ־קָרְבַּ֤ן הָעָם֙ וְכַֿפֵּ֣ר בַּֽעֲדָ֔ם כַּֽאֲשֶׁ֖ר צִוָּ֥הֿ יְהֹוָֽה׃
[‏ח] וַיִּקְרַ֥בֿ אַֽהֲרֹ֖ן אֶל־הַמִּזְבֵּ֑חַ וַיִּשְׁחַ֛ט אֶתֿ־עֵ֥גֶֿל הַֽחַטָּ֖אֿתֿ אֲשֶׁר־לֽוֹ׃
[‏ט] וַ֠יַּקְרִבֿוּ בְּנֵ֨י אַֽהֲרֹ֣ן אֶתֿ־הַדָּם֘ אֵלָיו֒ וַיִּטְבֹּ֤ל אֶצְבָּעוֹ֙ בַּדָּ֔ם וַיִּתֵּ֖ן עַל־קַרְנ֣וֹתֿ הַמִּזְבֵּ֑חַ וְאֶתֿ־הַדָּ֣ם יָצַ֔ק אֶל־יְס֖וֹדֿ הַמִּזְבֵּֽחַ׃
[‏י] וְאֶתֿ־הַחֵ֨לֶבֿ וְאֶתֿ־הַכְּלָיֹ֜תֿ וְאֶתֿ־הַיֹּתֶֿ֤רֶתֿ מִן־הַכָּבֵֿד֙ מִן־הַ֣חַטָּ֔אֿתֿ הִקְטִ֖יר הַמִּזְבֵּ֑חָהֿ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃
[‏יא] וְאֶתֿ־הַבָּשָׂ֖ר וְאֶתֿ־הָע֑וֹר שָׂרַ֣ףֿ בָּאֵ֔שׁ מִח֖וּץ ‍ֽלַמַּֽחֲנֶֽהֿ׃
[‏יב] וַיִּשְׁחַ֖ט אֶתֿ־הָֽעֹלָ֑הֿ וַ֠יַּמְצִאוּ בְּנֵ֨י אַֽהֲרֹ֤ן אֵלָיו֙ אֶתֿ־הַדָּ֔ם וַיִּזְרְקֵ֥הוּ עַל־הַמִּזְבֵּ֖חַ סָבִֽֿיבֿ׃
[‏יג] וְאֶתֿ־הָֽעֹלָ֗הֿ הִמְצִ֧יאוּ אֵלָ֛יו לִנְתָֿחֶ֖יהָ וְאֶתֿ־הָרֹ֑אֿשׁ וַיַּקְטֵ֖ר עַל־הַמִּזְבֵּֽחַ׃
[‏יד] וַיִּרְחַ֥ץ אֶתֿ־הַקֶּ֖רֶבֿ וְאֶתֿ־הַכְּרָעָ֑יִם וַיַּקְטֵ֥ר עַל־הָֽעֹלָ֖הֿ הַמִּזְבֵּֽחָהֿ׃
[‏טו] וַיַּקְרֵ֕בֿ אֵ֖תֿ קָרְבַּ֣ן הָעָ֑ם וַיִּקַּ֞ח אֶתֿ־שְׂעִ֤יר הַֽחַטָּאֿת֙ אֲשֶׁ֣ר לָעָ֔ם וַיִּשְׁחָטֵ֥הוּ ‍ֽוַיְחַטְּאֵ֖הוּ כָּֽרִאֿשֽׁוֹן׃
[‏טז] וַיַּקְרֵ֖בֿ אֶתֿ־הָֽעֹלָ֑הֿ וַֽיַּֽעֲשֶׂ֖הָ כַּמִּשְׁפָּֽט׃
[שני] [‏יז] וַיַּקְרֵב֘ אֶתֿ־הַמִּנְחָה֒ וַיְמַלֵּ֤א כַֿפּוֹ֙ מִמֶּ֔נָּהֿ וַיַּקְטֵ֖ר עַל־הַמִּזְבֵּ֑חַ מִלְּבַֿ֖דֿ עֹלַ֥תֿ הַבֹּֽקֶר׃
[‏יח] וַיִּשְׁחַ֤ט אֶתֿ־הַשּׁוֹר֙ וְאֶתֿ־הָאַ֔יִל זֶ֥בַֿח הַשְּׁלָמִ֖ים אֲשֶׁ֣ר לָעָ֑ם וַ֠יַּמְצִאוּ בְּנֵ֨י אַֽהֲרֹ֤ן אֶתֿ־הַדָּם֙ אֵלָ֔יו וַיִּזְרְקֵ֥הוּ עַל־הַמִּזְבֵּ֖חַ סָבִֽֿיבֿ׃
[‏יט] וְאֶתֿ־הַֽחֲלָבִֿ֖ים מִן־הַשּׁ֑וֹר וּמִ֨ן־הָאַ֔יִל הָֽאַלְיָ֤הֿ וְהַֽמְכַֿסֶּה֙ וְהַכְּלָיֹ֔תֿ וְיֹתֶֿ֖רֶתֿ הַכָּבֵֽֿדֿ׃
[‏כ] וַיָּשִׂ֥ימוּ אֶתֿ־הַֽחֲלָבִֿ֖ים עַל־הֶֽחָז֑וֹתֿ וַיַּקְטֵ֥ר הַֽחֲלָבִֿ֖ים הַמִּזְבֵּֽחָהֿ׃
[‏כא] וְאֵ֣תֿ הֶֽחָז֗וֹתֿ וְאֵת֙ שׁ֣וֹק הַיָּמִ֔ין הֵנִ֧יףֿ אַֽהֲרֹ֛ן תְּנוּפָֿ֖הֿ לִפְֿנֵ֣י יְהֹוָ֑ה כַּֽאֲשֶׁ֖ר צִוָּ֥הֿ‌ מֹשֶֽׁהֿ׃
[‏כב] וַיִּשָּׂ֨א אַֽהֲרֹ֧ן אֶתֿ־//כתיב// יד֛ו //קרי// יָדָ֛יו אֶל־הָעָ֖ם ‍ֽוַיְבָֽֿרְכֵֿ֑ם וַיֵּ֗רֶדֿ מֵֽעֲשֹׂ֧תֿ הַֽחַטָּ֛אֿתֿ וְהָֽעֹלָ֖הֿ וְהַשְּׁלָמִֽים׃
[‏כג] וַיָּבֹ֨א מֹשֶׁ֤הֿ וְאַֽהֲרֹן֙ אֶל־אֹ֣הֶל מוֹעֵ֔דֿ וַיֵּ֣צְא֔וּ ‍ֽוַיְבָֽֿרֲכֿ֖וּ אֶתֿ־הָעָ֑ם וַיֵּרָ֥א כְֿבֽֿוֹדֿ־יְהֹוָ֖ה אֶל־כָּל־הָעָֽם׃
[שלישי] [‏כד] וַתֵּ֤צֵא אֵשׁ֙ מִלִּפְֿנֵ֣י יְהֹוָ֔ה וַתֹּ֙אֿכַֿל֙ עַל־הַמִּזְבֵּ֔חַ אֶתֿ־הָֽעֹלָ֖הֿ וְאֶתֿ־הַֽחֲלָבִֿ֑ים וַיַּ֤רְא כָּל־הָעָם֙ וַיָּרֹ֔נּוּ וַֽיִּפְּל֖וּ עַל־פְּנֵיהֶֽם׃

פרק י
[‏א] וַיִּקְח֣וּ בְֿנֵֽי־אַֽ֠הֲרֹן נָדָ֨בֿ וַֽאֲבִ֜יהוּא אִ֣ישׁ מַחְתָּת֗וֹ וַיִּתְּנ֤וּ בָֿהֵן֙ אֵ֔שׁ וַיָּשִׂ֥ימוּ עָלֶ֖יהָ קְטֹ֑רֶתֿ וַיַּקְרִ֜יבֿוּ לִפְֿנֵ֤י יְהֹוָה֙ אֵ֣שׁ זָרָ֔הֿ אֲשֶׁ֧ר ל֦אֺ צִוָּ֖הֿ אֹתָֽֿם׃
[‏ב] וַתֵּ֥צֵא אֵ֛שׁ מִלִּפְֿנֵ֥י יְהֹוָ֖ה וַתֹּ֣אֿכַֿל אוֹתָֿ֑ם וַיָּמֻ֖תֿוּ לִפְֿנֵ֥י יְהֹוָֽה׃
[‏ג] וַיֹּ֨אֿמֶר מֹשֶׁ֜הֿ אֶֽל־אַֽהֲרֹ֗ן הוּא֩ אֲשֶׁר־דִּבֶּ֨ר יְהֹוָ֤ה׀ לֵאֿמֹר֙ בִּקְרֹבַֿ֣י אֶקָּדֵ֔שׁ וְעַל־פְּנֵ֥י כָֿל־הָעָ֖ם אֶכָּבֵֿ֑דֿ וַיִּדֹּ֖ם אַֽהֲרֹֽן׃
[‏ד] וַיִּקְרָ֣א מֹשֶׁ֗הֿ אֶל־מִֽישָׁאֵל֙ וְאֶ֣ל אֶלְצָפָ֔ן בְּנֵ֥י עֻזִּיאֵ֖ל דֹּ֣דֿ אַֽהֲרֹ֑ן וַיֹּ֣אֿמֶר אֲלֵהֶ֗ם קִ֠רְב֞וּ שְׂא֤וּ אֶתֿ־אֲחֵיכֶֿם֙ מֵאֵ֣תֿ פְּנֵֽי־הַקֹּ֔דֶֿשׁ אֶל־מִח֖וּץ ‍ֽלַמַּֽחֲנֶֽהֿ׃
[‏ה] וַֽיִּקְרְב֗וּ וַיִּשָּׂאֻם֙ בְּכֻֿתֳּנֹתָ֔ם אֶל־מִח֖וּץ ‍ֽלַמַּֽחֲנֶ֑הֿ כַּֽאֲשֶׁ֖ר דִּבֶּ֥ר מֹשֶֽׁהֿ׃
[‏ו] וַיֹּ֣אֿמֶר מֹשֶׁ֣הֿ אֶֽל־אַֽהֲרֹ֡ן וּלְאֶלְעָזָר֩ וּלְאִֽיתָֿמָ֨ר׀ בָּנָ֜יו רָֽאֿשֵׁיכֶֿ֥ם אַל־תִּפְֿרָ֣עוּ׀ וּבִֿגְֿדֵֿיכֶֿ֤ם לֹֽא־תִֿפְֿרֹ֙מוּ֙ וְלֹ֣א תָֿמֻ֔תֿוּ וְעַ֥ל כָּל־הָֽעֵדָֿ֖הֿ יִקְצֹ֑ףֿ וַֽאֲחֵיכֶֿם֙ כָּל־בֵּ֣יתֿ יִשְׂרָאֵ֔ל יִבְֿכּוּ֙ אֶתֿ־הַשְּׂרֵפָ֔הֿ אֲשֶׁ֖ר שָׂרַ֥ףֿ יְהֹוָֽה׃
[‏ז] וּמִפֶּתַֿח֩ אֹ֨הֶל מוֹעֵ֜דֿ לֹ֤א תֵֽֿצְאוּ֙ פֶּן־תָּמֻ֔תֿוּ כִּי־שֶׁ֛מֶן מִשְׁחַ֥תֿ יְהֹוָ֖ה עֲלֵיכֶֿ֑ם וַֽיַּֽעֲשׂ֖וּ כִּדְֿבַֿ֥ר מֹשֶֽׁהֿ׃פ
[‏ח] וַיְדַֿבֵּ֣ר יְהֹוָ֔ה אֶֽל־אַֽהֲרֹ֖ן לֵאֿמֹֽר׃
[‏ט] יַ֣יִן וְשֵׁכָ֞ר אַל־תֵּ֣שְׁתְּ׀ אַתָּ֣הֿ׀ וּבָֿנֶ֣יךָֿ אִתָּ֗ךְֿ בְּבֹֽֿאֲכֶֿ֛ם אֶל־אֹ֥הֶל מוֹעֵ֖דֿ וְלֹ֣א תָֿמֻ֑תֿוּ חֻקַּ֥תֿ עוֹלָ֖ם לְדֹֿרֹֽתֵֿיכֶֽֿם׃
[‏י] וּֽלְהַבְֿדִּ֔יל בֵּ֥ין הַקֹּ֖דֶֿשׁ וּבֵֿ֣ין הַחֹ֑ל וּבֵֿ֥ין הַטָּמֵ֖א וּבֵֿ֥ין הַטָּהֽוֹר׃
[‏יא] וּלְהוֹרֹ֖תֿ אֶתֿ־בְּנֵ֣י יִשְׂרָאֵ֑ל אֵ֚תֿ כָּל־הַ֣חֻקִּ֔ים אֲשֶׁ֨ר דִּבֶּ֧ר יְהֹוָ֛ה אֲלֵיהֶ֖ם בְּיַדֿ־מֹשֶֽׁהֿ׃פ
[רביעי] [‏יב] וַיְדַֿבֵּ֨ר מֹשֶׁ֜הֿ אֶֽל־אַֽהֲרֹ֗ן וְאֶ֣ל אֶ֠לְעָזָר וְאֶל־אִ֨יתָֿמָ֥ר׀ בָּנָיו֘ הַנּֽוֹתָֿרִים֒ קְח֣וּ אֶתֿ־הַמִּנְחָ֗הֿ הַנּוֹתֶ֙רֶת֙ מֵֽאִשֵּׁ֣י יְהֹוָ֔ה וְאִכְֿל֥וּהָ מַצּ֖וֹתֿ אֵ֣צֶל הַמִּזְבֵּ֑חַ כִּ֛י קֹ֥דֶֿשׁ קָֽדָֿשִׁ֖ים הִֽוא׃
[‏יג] וַֽאֲכַֿלְתֶּ֤ם אֹתָֿהּ֙ בְּמָק֣וֹם קָד֔וֹשׁ כִּ֣י חָקְךָֿ֤ וְחָק־בָּנֶ֙יךָ֙ הִ֔וא מֵֽאִשֵּׁ֖י יְהֹוָ֑ה כִּי־כֵֿ֖ן צֻוֵּֽיתִֿי׃
[‏יד] וְאֵת֩ חֲזֵ֨הֿ הַתְּנוּפָ֜הֿ וְאֵ֣תֿ׀ שׁ֣וֹק הַתְּרוּמָ֗הֿ תֹּֽאֿכְֿלוּ֙ בְּמָק֣וֹם טָה֔וֹר אַתָּ֕הֿ וּבָֿנֶ֥יךָֿ וּבְֿנֹתֶֿ֖יךָֿ אִתָּ֑ךְֿ כִּֽי־חָקְךָֿ֤ וְחָק־בָּנֶ֙יךָ֙ נִתְּנ֔וּ מִזִּבְֿחֵ֥י שַׁלְמֵ֖י בְּנֵ֥י יִשְׂרָאֵֽל׃
[‏טו] שׁ֣וֹק הַתְּרוּמָ֞הֿ וַֽחֲזֵ֣הֿ הַתְּנוּפָ֗הֿ עַ֣ל אִשֵּׁ֤י הַֽחֲלָבִֿים֙ יָבִ֔יאוּ לְהָנִ֥יףֿ תְּנוּפָֿ֖הֿ לִפְֿנֵ֥י יְהֹוָ֑ה וְהָיָ֨הֿ לְךָ֜ וּלְבָֿנֶ֤יךָֿ אִתְּךָ֙ לְחָק־עוֹלָ֔ם כַּֽאֲשֶׁ֖ר צִוָּ֥הֿ יְהֹוָֽה׃
[חמישי] [‏טז] וְאֵ֣תֿ׀ שְׂעִ֣יר הַֽחַטָּ֗אֿתֿ דָּרֹ֥שׁ דָּרַ֛שׁ מֹשֶׁ֖הֿ וְהִנֵּ֣הֿ שֹׂרָ֑ףֿ וַ֠יִּקְצֹףֿ עַל־אֶלְעָזָ֤ר וְעַל־אִֽיתָֿמָר֙ בְּנֵ֣י אַֽהֲרֹ֔ן הַנּֽוֹתָֿרִ֖ם לֵאֿמֹֽר׃
[‏יז] מַדּ֗וּעַ לֹֽא־אֲכַֿלְתֶּ֤ם אֶתֿ־הַֽחַטָּאֿת֙ בִּמְק֣וֹם הַקֹּ֔דֶֿשׁ כִּ֛י קֹ֥דֶֿשׁ קָֽדָֿשִׁ֖ים הִ֑וא וְאֹתָֿ֣הּ׀ נָתַֿ֣ן לָכֶ֗ם לָשֵׂאֿת֙ אֶתֿ־עֲוֹ֣ן הָֽעֵדָ֔הֿ לְכַֿפֵּ֥ר עֲלֵיהֶ֖ם לִפְֿנֵ֥י יְהֹוָֽה׃
[‏יח] הֵ֚ן לֹֽא־הוּבָֿ֣א אֶתֿ־דָּמָ֔הּ אֶל־הַקֹּ֖דֶֿשׁ פְּנִ֑ימָהֿ אָכ֨וֹל תֹּֽאֿכְֿל֥וּ אֹתָֿ֛הּ בַּקֹּ֖דֶֿשׁ כַּֽאֲשֶׁ֥ר צִוֵּֽיתִֿי׃
[‏יט] וַיְדַֿבֵּ֨ר אַֽהֲרֹ֜ן אֶל־מֹשֶׁ֗הֿ הֵ֣ן הַ֠יּוֹם הִקְרִ֨יבֿוּ אֶתֿ־חַטָּאֿתָֿ֤ם וְאֶתֿ־עֹֽלָתָֿם֙ לִפְֿנֵ֣י יְהֹוָ֔ה וַתִּקְרֶ֥אֿנָהֿ אֹתִֿ֖י כָּאֵ֑לֶּהֿ וְאָכַֿ֤לְתִּי חַטָּאֿת֙ הַיּ֔וֹם הַיִּיטַ֖בֿ בְּעֵינֵ֥י יְהֹוָֽה׃
[‏כ] וַיִּשְׁמַ֣ע מֹשֶׁ֔הֿ וַיִּיטַ֖בֿ בְּעֵינָֽיו׃פ

פרק יא
[ששי] [‏א] וַיְדַֿבֵּ֧ר יְהֹוָ֛ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹ֥ר אֲלֵהֶֽם׃
[‏ב] דַּבְּר֛וּ אֶל־בְּנֵ֥י יִשְׂרָאֵ֖ל לֵאֿמֹ֑ר זֹ֤אֿתֿ הַֽחַיָּה֙ אֲשֶׁ֣ר תֹּֽאֿכְֿל֔וּ מִכָּל־הַבְּהֵמָ֖הֿ אֲשֶׁ֥ר עַל־הָאָֽרֶץ׃
[‏ג] כֹּ֣ל׀ מַפְֿרֶ֣סֶתֿ פַּרְסָ֗הֿ וְשֹׁסַ֤עַתֿ שֶׁ֙סַע֙ פְּרָסֹ֔תֿ מַֽעֲלַ֥תֿ גֵּרָ֖הֿ בַּבְּהֵמָ֑הֿ אֹתָֿ֖הּ תֹּאֿכֵֽֿלוּ׃
[‏ד] אַ֤ךְֿ אֶתֿ־זֶה֙ לֹ֣א תֹֽֿאֿכְֿל֔וּ מִֽמַּֽעֲלֵי֙ הַגֵּרָ֔הֿ וּמִמַּפְֿרִ‌סֵ֖י הַפַּרְסָ֑הֿ אֶתֿ־הַ֠גָּמָל כִּי־מַֽעֲלֵ֨הֿ גֵֿרָ֜הֿ ה֗וּא וּפַֿרְסָה֙ אֵינֶ֣נּוּ מַפְֿרִ֔יס טָמֵ֥א ה֖וּא לָכֶֽֿם׃
[‏ה] וְאֶתֿ־הַשָּׁפָ֗ן כִּי־מַֽעֲלֵ֤הֿ גֵֿרָה֙ ה֔וּא וּפַֿרְסָ֖הֿ לֹ֣א יַפְֿרִ֑יס טָמֵ֥א ה֖וּא לָכֶֽֿם׃
[‏ו] וְאֶתֿ־הָֽאַרְנֶ֗בֶֿתֿ כִּי־מַֽעֲלַ֤תֿ גֵּרָה֙ הִ֔וא וּפַֿרְסָ֖הֿ לֹ֣א הִפְֿרִ֑יסָהֿ טְמֵאָ֥הֿ הִ֖וא לָכֶֽֿם׃
[‏ז] וְאֶֽתֿ־הַֽ֠חֲזִיר כִּֽי־מַפְֿרִ֨יס פַּרְסָ֜הֿ ה֗וּא וְשֹׁסַ֥ע שֶׁ֙סַע֙ פַּרְסָ֔הֿ וְה֖וּא גֵּרָ֣הֿ לֹֽא־יִגָּ֑ר טָמֵ֥א ה֖וּא לָכֶֽֿם׃
[‏ח] מִבְּשָׂרָם֙ לֹ֣א תֹֿאֿכֵ֔לוּ וּבְֿנִבְֿלָתָֿ֖ם לֹ֣א תִֿגָּ֑עוּ טְמֵאִ֥ים הֵ֖ם לָכֶֽֿם׃
[‏ט] אֶתֿ־זֶה֙ תֹּֽאֿכְֿל֔וּ מִכֹּ֖ל אֲשֶׁ֣ר בַּמָּ֑יִם כֹּ֣ל אֲשֶׁר־לוֹ֩ סְנַפִּ֨יר וְקַשְׂקֶ֜שֶׂתֿ בַּמַּ֗יִם בַּיַּמִּ֛ים וּבַֿנְּחָלִ֖ים אֹתָֿ֥ם תֹּאֿכֵֽֿלוּ׃
[‏י] וְכֹֿל֩ אֲשֶׁ֨ר אֵֽין־ל֜וֹ סְנַפִּ֣יר וְקַשְׂקֶ֗שֶׂתֿ בַּיַּמִּים֙ וּבַֿנְּחָלִ֔ים מִכֹּל֙ שֶׁ֣רֶץ הַמַּ֔יִם וּמִכֹּ֛ל נֶ֥פֶֿשׁ הַֽחַיָּ֖הֿ אֲשֶׁ֣ר בַּמָּ֑יִם שֶׁ֥קֶץ הֵ֖ם לָכֶֽֿם׃
[‏יא] וְשֶׁ֖קֶץ יִֽהְי֣וּ לָכֶֿ֑ם מִבְּשָׂרָם֙ לֹ֣א תֹֿאֿכֵ֔לוּ וְאֶתֿ־נִבְֿלָתָֿ֖ם תְּשַׁקֵּֽצוּ׃
[‏יב] כֹּ֣ל אֲשֶׁ֥ר אֵֽין־ל֛וֹ סְנַפִּ֥יר וְקַשְׂקֶ֖שֶׂתֿ בַּמָּ֑יִם שֶׁ֥קֶץ ה֖וּא לָכֶֽֿם׃
[‏יג] וְאֶתֿ־אֵ֙לֶּה֙ תְּשַׁקְּצ֣וּ מִן־הָע֔וֹףֿ לֹ֥א יֵאָֽכְֿל֖וּ שֶׁ֣קֶץ הֵ֑ם אֶתֿ־הַנֶּ֙שֶׁר֙ וְאֶתֿ־הַפֶּ֔רֶס וְאֵ֖תֿ הָֽעָזְנִיָּֽהֿ׃
[‏יד] וְאֶ֨תֿ־הַדָּאָ֔הֿ וְאֶתֿ־הָֽאַיָּ֖הֿ לְמִינָֽהּ׃
[‏טו] אֵ֥תֿ כָּל־עֹרֵ֖בֿ לְמִינֽוֹ׃
[‏טז] וְאֵת֙ בַּ֣תֿ הַֽיַּֽעֲנָ֔הֿ וְאֶתֿ־הַתַּחְמָ֖ס וְאֶתֿ־הַשָּׁ֑חַףֿ וְאֶתֿ־הַנֵּ֖ץ לְמִינֵֽהוּ׃
[‏יז] וְאֶתֿ־הַכּ֥וֹס וְאֶתֿ־הַשָּׁלָ֖ךְֿ וְאֶתֿ־הַיַּנְשֽׁוּףֿ׃
[‏יח] וְאֶתֿ־הַתִּנְשֶׁ֥מֶתֿ וְאֶתֿ־הַקָּאָ֖תֿ וְאֶתֿ־הָֽרָחָֽם׃
[‏יט] וְאֵת֙ הַֽחֲסִידָ֔הֿ הָֽאֲנָפָֿ֖הֿ לְמִינָ֑הּ וְאֶתֿ־הַדּֽוּכִֿיפַֿ֖תֿ וְאֶתֿ־הָֽעֲטַלֵּֽףֿ׃
[‏כ] כֹּ֚ל שֶׁ֣רֶץ הָע֔וֹףֿ הַֽהֹלֵ֖ךְֿ עַל־אַרְבַּ֑ע שֶׁ֥קֶץ ה֖וּא לָכֶֽֿם׃
[‏כא] אַ֤ךְֿ אֶתֿ־זֶה֙ תֹּֽאֿכְֿל֔וּ מִכֹּל֙ שֶׁ֣רֶץ הָע֔וֹףֿ הַֽהֹלֵ֖ךְֿ עַל־אַרְבַּ֑ע אֲשֶׁר־//כתיב// לֹ֤א //קרי // ל֤וֹ כְֿרָעַ֙יִם֙ מִמַּ֣עַל לְרַגְֿלָ֔יו לְנַתֵּ֥ר בָּהֵ֖ן עַל־הָאָֽרֶץ׃
[‏כב] אֶתֿ־אֵ֤לֶּהֿ מֵהֶם֙ תֹּאֿכֵ֔לוּ אֶתֿ־הָֽאַרְבֶּ֣הֿ לְמִינ֔וֹ וְאֶתֿ־הַסָּלְעָ֖ם לְמִינֵ֑הוּ וְאֶתֿ־הַֽחַרְגֹּ֣ל לְמִינֵ֔הוּ וְאֶתֿ־הֶֽחָגָֿ֖בֿ לְמִינֵֽהוּ׃
[‏כג] וְכֹֿל֙ שֶׁ֣רֶץ הָע֔וֹףֿ אֲשֶׁר־ל֖וֹ אַרְבַּ֣ע רַגְֿלָ֑יִם שֶׁ֥קֶץ ה֖וּא לָכֶֽֿם׃
[‏כד] וּלְאֵ֖לֶּהֿ תִּטַּמָּ֑אוּ כָּל־הַנֹּגֵֿ֥עַ בְּנִבְֿלָתָֿ֖ם יִטְמָ֥א עַדֿ־הָעָֽרֶבֿ׃
[‏כה] וְכָֿל־הַנֹּשֵׂ֖א מִנִּבְֿלָתָֿ֑ם יְכַֿבֵּ֥ס בְּגָֿדָֿ֖יו וְטָמֵ֥א עַדֿ־הָעָֽרֶבֿ׃
[‏כו] לְֽכָֿל־הַבְּהֵמָ֡הֿ אֲשֶׁ֣ר הִוא֩ מַפְֿרֶ֨סֶתֿ פַּרְסָ֜הֿ וְשֶׁ֣סַע׀ אֵינֶ֣נָּהֿ שֹׁסַ֗עַתֿ וְגֵֿרָה֙ אֵינֶ֣נָּהֿ מַֽעֲלָ֔הֿ טְמֵאִ֥ים הֵ֖ם לָכֶֿ֑ם כָּל־הַנֹּגֵֿ֥עַ בָּהֶ֖ם יִטְמָֽא׃
[‏כז] וְכֹֿ֣ל׀ הוֹלֵ֣ךְֿ עַל־כַּפָּ֗יו בְּכָֿל־הַֽחַיָּה֙ הַֽהֹלֶ֣כֶֿתֿ עַל־אַרְבַּ֔ע טְמֵאִ֥ים הֵ֖ם לָכֶֿ֑ם כָּל־הַנֹּגֵֿ֥עַ בְּנִבְֿלָתָֿ֖ם יִטְמָ֥א עַדֿ־הָעָֽרֶבֿ׃
[‏כח] וְהַנֹּשֵׂא֙ אֶתֿ־נִבְֿלָתָ֔ם יְכַֿבֵּ֥ס בְּגָֿדָֿ֖יו וְטָמֵ֣א עַדֿ־הָעָ֑רֶבֿ טְמֵאִ֥ים הֵ֖מָּהֿ לָכֶֽֿם׃ס
[‏כט] וְזֶ֤הֿ לָכֶֿם֙ הַטָּמֵ֔א בַּשֶּׁ֖רֶץ הַשֹּׁרֵ֣ץ עַל־הָאָ֑רֶץ הַחֹ֥לֶדֿ וְהָֽעַכְֿבָּ֖ר וְהַצָּ֥בֿ לְמִינֵֽהוּ׃
[‏ל] וְהָֽאֲנָקָ֥הֿ וְהַכֹּ֖חַ וְהַלְּטָאָ֑הֿ וְהַחֹ֖מֶט וְהַתִּנְשָֽׁמֶתֿ׃
[‏לא] אֵ֛לֶּהֿ הַטְּמֵאִ֥ים לָכֶֿ֖ם בְּכָֿל־הַשָּׁ֑רֶץ כָּל־הַנֹּגֵֿ֧עַ בָּהֶ֛ם בְּמֹתָֿ֖ם יִטְמָ֥א עַדֿ־הָעָֽרֶבֿ׃
[‏לב] וְכֹֿ֣ל‌ אֲשֶׁר־יִפֹּ֣ל עָלָיו֩ מֵהֶ֨ם׀ בְּמֹתָ֜ם יִטְמָ֗א מִכָּל־כְּלִי־עֵץ֙ א֣וֹ בֶֿ֤גֶֿדֿ אוֹ־עוֹר֙ א֣וֹ שָׂ֔ק כָּל־כְּלִ֕י אֲשֶׁר־יֵֽעָשֶׂ֥הֿ מְלָאֿכָֿ֖הֿ בָּהֶ֑ם בַּמַּ֧יִם יוּבָֿ֛א וְטָמֵ֥א עַדֿ־הָעֶ֖רֶבֿ וְטָהֵֽר׃
[שביעי] [‏לג] וְכָ֨ל־כְּלִי־חֶ֔רֶשׂ אֲשֶׁר־יִפֹּ֥ל מֵהֶ֖ם אֶל־תּוֹכֿ֑וֹ כֹּ֣ל אֲשֶׁ֧ר בְּתֿוֹכֿ֛וֹ יִטְמָ֖א וְאֹתֿ֥וֹ תִֿשְׁבֹּֽרוּ׃
[‏לד] מִכָּל־הָאֹ֜כֶֿל אֲשֶׁ֣ר יֵֽאָכֵ֗ל אֲשֶׁ֨ר יָבֿ֥וֹא‌ עָלָ֛יו מַ֖יִם יִטְמָ֑א וְכָֿל־מַשְׁקֶה֙ אֲשֶׁ֣ר יִשָּׁתֶ֔הֿ בְּכָֿל־כְּלִ֖י יִטְמָֽא׃
[‏לה] וְ֠כֹֿל אֲשֶׁר־יִפֹּ֨ל מִנִּבְֿלָתָֿ֣ם׀ עָלָיו֘ יִטְמָא֒ תַּנּ֧וּר וְכִֿירַ֛יִם יֻתָּ֖ץ טְמֵאִ֣ים הֵ֑ם וּטְמֵאִ֖ים יִֽהְי֥וּ לָכֶֽֿם׃
[‏לו] אַ֣ךְֿ מַעְיָ֥ן וּבֿ֛וֹר מִקְוֵהֿ־מַ֖יִם יִֽהְיֶ֣הֿ טָה֑וֹר וְנֹגֵֿ֥עַ בְּנִבְֿלָתָֿ֖ם יִטְמָֽא׃
[‏לז] וְכִֿ֤י יִפֹּל֙ מִנִּבְֿלָתָ֔ם עַל־כָּל־זֶ֥רַע זֵר֖וּעַ אֲשֶׁ֣ר יִזָּרֵ֑עַ טָה֖וֹר הֽוּא׃
[‏לח] וְכִֿ֤י יֻתַּן־מַ֙יִם֙ עַל־זֶ֔רַע וְנָפַֿ֥ל מִנִּבְֿלָתָֿ֖ם עָלָ֑יו טָמֵ֥א ה֖וּא לָכֶֽֿם׃ס
[‏לט] וְכִֿ֤י יָמוּת֙ מִן־הַבְּהֵמָ֔הֿ אֲשֶׁר־הִ֥יא לָכֶֿ֖ם לְאָכְֿלָ֑הֿ הַנֹּגֵֿ֥עַ בְּנִבְֿלָתָֿ֖הּ יִטְמָ֥א עַדֿ־הָעָֽרֶבֿ׃
[‏מ] וְהָֽאֹכֵֿל֙ מִנִּבְֿלָתָ֔הּ יְכַֿבֵּ֥ס בְּגָֿדָֿ֖יו וְטָמֵ֣א עַדֿ־הָעָ֑רֶבֿ וְהַנֹּשֵׂא֙ אֶתֿ־נִבְֿלָתָ֔הּ יְכַֿבֵּ֥ס בְּגָֿדָֿ֖יו וְטָמֵ֥א עַדֿ־הָעָֽרֶבֿ׃
[‏מא] וְכָֿל־הַשֶּׁ֖רֶץ הַשֹּׁרֵ֣ץ עַל־הָאָ֑רֶץ שֶׁ֥קֶץ ה֖וּא לֹ֥א יֵֽאָכֵֽֿל׃
[‏מב] כֹּל֩ הוֹלֵ֨ךְֿ עַל־גָּח֜וֹן וְכֹֿ֣ל׀ הוֹלֵ֣ךְֿ עַל־אַרְבַּ֗ע עַ֚דֿ כָּל־מַרְבֵּ֣הֿ רַגְֿלַ֔יִם לְכָֿל־הַשֶּׁ֖רֶץ הַשֹּׁרֵ֣ץ עַל־הָאָ֑רֶץ לֹ֥א תֹֽֿאֿכְֿל֖וּם כִּי־שֶׁ֥קֶץ הֵֽם׃
[‏מג] אַל־תְּשַׁקְּצוּ֙ אֶתֿ־נַפְֿשֹׁ֣תֵֿיכֶ֔ם בְּכָֿל־הַשֶּׁ֖רֶץ הַשֹּׁרֵ֑ץ וְלֹ֤א תִֽֿטַּמְּאוּ֙ בָּהֶ֔ם וְנִטְמֵתֶֿ֖ם בָּֽם׃
[‏מד] כִּ֣י אֲנִ֣י יְהֹוָה֘ אֱלֹֽהֵיכֶֿם֒ וְהִֽתְֿקַדִּשְׁתֶּם֙ וִֽהְיִיתֶֿ֣ם קְדֹֿשִׁ֔ים כִּ֥י קָדֿ֖וֹשׁ אָ֑נִי וְלֹ֤א תְֿטַמְּאוּ֙ אֶתֿ־נַפְֿשֹׁ֣תֵֿיכֶ֔ם בְּכָֿל־הַשֶּׁ֖רֶץ הָֽרֹמֵ֥שׂ עַל־הָאָֽרֶץ׃
[מפטיר] [‏מה] כִּ֣י׀ אֲנִ֣י יְהֹוָ֗ה הַמַּֽעֲלֶ֤הֿ אֶתְֿכֶֿם֙ מֵאֶ֣רֶץ מִצְרַ֔יִם לִֽהְיֹ֥תֿ לָכֶֿ֖ם לֵֽאֿלֹהִ֑ים וִֽהְיִיתֶֿ֣ם קְדֹֿשִׁ֔ים כִּ֥י קָדֿ֖וֹשׁ אָֽנִי׃
[‏מו] זֹ֣אֿתֿ תּוֹרַ֤תֿ הַבְּהֵמָה֙ וְהָע֔וֹףֿ וְכֹֿל֙ נֶ֣פֶֿשׁ הַֽחַיָּ֔הֿ הָֽרֹמֶ֖שֶׂתֿ בַּמָּ֑יִם וּלְכָֿל־נֶ֖פֶֿשׁ הַשֹּׁרֶ֥צֶתֿ עַל־הָאָֽרֶץ׃
[‏מז] לְהַבְֿדִּ֕יל בֵּ֥ין הַטָּמֵ֖א וּבֵֿ֣ין הַטָּהֹ֑ר וּבֵֿ֤ין הַֽחַיָּה֙ הַֽנֶּֽאֱכֶ֔לֶתֿ וּבֵֿין֙ הַֽחַיָּ֔הֿ אֲשֶׁ֖ר לֹ֥א תֵֽֿאָכֵֽֿל׃פ

פרק יב
‏{פרשת תזריע}[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּ֞ר אֶל־בְּנֵ֤י יִשְׂרָאֵל֙ לֵאֿמֹ֔ר אִשָּׁה֙ כִּ֣י תַֿזְרִ֔יעַ וְיָֽלְדָֿ֖הֿ זָכָֿ֑ר וְטָֽמְאָה֙ שִׁבְֿעַ֣תֿ יָמִ֔ים כִּימֵ֛י נִדַּ֥תֿ דְּוֹתָֿ֖הּ תִּטְמָֽא׃
[‏ג] וּבַֿיּ֖וֹם הַשְּׁמִינִ֑י יִמּ֖וֹל בְּשַׂ֥ר עָרְלָתֽֿוֹ׃
[‏ד] וּשְׁלֹשִׁ֥ים יוֹם֙ וּשְׁלֹ֣שֶׁתֿ יָמִ֔ים תֵּשֵׁ֖בֿ בִּדְֿמֵ֣י טָֽהֳרָ֑הֿ בְּכָֿל־קֹ֣דֶֿשׁ לֹֽא־תִֿגָּ֗ע וְאֶל־הַמִּקְדָּשׁ֙ לֹ֣א תָֿבֹ֔א עַדֿ־מְל֖אֺֿתֿ יְמֵ֥י טָֽהֳרָֽהּ׃
[‏ה] וְאִם־נְקֵבָֿ֣הֿ תֵֿלֵ֔דֿ וְטָֽמְאָ֥הֿ שְׁבֻֿעַ֖יִם כְּנִדָּתָֿ֑הּ וְשִׁשִּׁ֥ים יוֹם֙ וְשֵׁ֣שֶׁתֿ יָמִ֔ים תֵּשֵׁ֖בֿ עַל־דְּמֵ֥י טָֽהֳרָֽהֿ׃
[‏ו] וּבִֿמְל֣אֺֿתֿ׀ יְמֵ֣י טָֽהֳרָ֗הּ לְבֵֿן֘ א֣וֹ לְבַֿת֒ תָּבִ֞יא כֶּ֤בֶֿשׂ בֶּן־שְׁנָתֿוֹ֙ לְעֹלָ֔הֿ וּבֶֿן־יוֹנָ֥הֿ אוֹ־תֹֿ֖ר לְחַטָּ֑אֿתֿ אֶל־פֶּ֥תַֿח אֹֽהֶל־מוֹעֵ֖דֿ אֶל־הַכֹּהֵֽן׃
[‏ז] וְהִקְרִיב֞וֹ לִפְֿנֵ֤י יְהֹוָה֙ וְכִֿפֶּ֣ר עָלֶ֔יהָ‌ וְטָֽהֲרָ֖הֿ מִמְּקֹ֣ר דָּמֶ֑יהָ זֹ֤אֿתֿ תּוֹרַת֙ הַיֹּלֶ֔דֶֿתֿ לַזָּכָֿ֖ר א֥וֹ לַנְּקֵבָֽֿהֿ׃
[‏ח] וְאִם־ל֨אֺ תִֿמְצָ֣א יָדָֿהּ֘ דֵּ֣י שֶׂה֒ וְלָֽקְחָ֣הֿ שְׁתֵּֽי־תֹֿרִ֗ים א֤וֹ שְׁנֵי֙ בְּנֵ֣י יוֹנָ֔הֿ אֶחָ֥דֿ לְעֹלָ֖הֿ וְאֶחָ֣דֿ לְחַטָּ֑אֿתֿ וְכִֿפֶּ֥ר עָלֶ֛יהָ הַכֹּהֵ֖ן וְטָהֵֽרָהֿ׃פ

פרק יג
[‏א] וַיְדַֿבֵּ֣ר יְהֹוָ֔ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹֽר׃
[‏ב] אָדָ֗ם כִּי־יִֽהְיֶ֤הֿ בְֿעֽוֹר־בְּשָׂרוֹ֙ שְׂאֵ֤תֿ אֽוֹ־סַפַּ֙חַת֙ א֣וֹ בַֿהֶ֔רֶתֿ וְהָיָ֥הֿ בְֿעֽוֹר־בְּשָׂר֖וֹ לְנֶ֣גַֿע צָרָ֑עַתֿ וְהוּבָֿא֙ אֶל־אַֽהֲרֹ֣ן הַכֹּהֵ֔ן א֛וֹ אֶל־אַחַ֥דֿ מִבָּנָ֖יו הַכֹּֽהֲנִֽים׃
[‏ג] וְרָאָ֣הֿ הַכֹּהֵ֣ן אֶתֿ־הַנֶּ֣גַֿע בְּעֽוֹר־הַ֠בָּשָׂר וְשֵׂעָ֨ר בַּנֶּ֜גַֿע הָפַֿ֣ךְֿ׀ לָבָ֗ן וּמַרְאֵ֤הֿ הַנֶּ֙גַֿע֙ עָמֹק֙ מֵע֣וֹר בְּשָׂר֔וֹ נֶ֥גַֿע צָרַ֖עַתֿ ה֑וּא וְרָאָ֥הוּ הַכֹּהֵ֖ן וְטִמֵּ֥א אֹתֽֿוֹ׃
[‏ד] וְאִם־בַּהֶרֶת֩ לְבָֿנָ֨הֿ הִ֜וא בְּע֣וֹר בְּשָׂר֗וֹ וְעָמֹק֙ אֵֽין־מַרְאֶ֣הָ מִן־הָע֔וֹר וּשְׂעָרָ֖הֿ לֹֽא־הָפַֿ֣ךְֿ לָבָֿ֑ן וְהִסְגִּ֧יר הַכֹּהֵ֛ן אֶתֿ־הַנֶּ֖גַֿע שִׁבְֿעַ֥תֿ יָמִֽים׃
[‏ה] וְרָאָ֣הוּ הַכֹּהֵן֘ בַּיּ֣וֹם הַשְּׁבִֿיעִי֒ וְהִנֵּ֤הֿ הַנֶּ֙גַֿע֙ עָמַ֣דֿ בְּעֵינָ֔יו לֹֽא־פָֿשָׂ֥הֿ הַנֶּ֖גַֿע בָּע֑וֹר וְהִסְגִּיר֧וֹ הַכֹּהֵ֛ן שִׁבְֿעַ֥תֿ יָמִ֖ים שֵׁנִֽיתֿ׃
[שני] [‏ו] וְרָאָה֩ הַכֹּהֵ֨ן אֹת֜וֹ בַּיּ֣וֹם הַשְּׁבִֿיעִי֘ שֵׁנִית֒ וְהִנֵּה֙ כֵּהָ֣הֿ הַנֶּ֔גַֿע וְלֹֽא־פָֿשָׂ֥הֿ הַנֶּ֖גַֿע בָּע֑וֹר וְטִֽהֲר֤וֹ הַכֹּהֵן֙ מִסְפַּ֣חַתֿ הִ֔וא וְכִֿבֶּ֥ס בְּגָֿדָֿ֖יו וְטָהֵֽר׃
[‏ז] וְאִם־פָּשֹׂ֨הֿ תִֿפְֿשֶׂ֤הֿ הַמִּסְפַּ֙חַת֙ בָּע֔וֹר אַֽחֲרֵ֧י הֵרָֽאֹתֿ֛וֹ אֶל־הַכֹּהֵ֖ן לְטָֽהֳרָתֿ֑וֹ וְנִרְאָ֥הֿ שֵׁנִ֖יתֿ אֶל־הַכֹּהֵֽן׃
[‏ח] וְרָאָה֙ הַכֹּהֵ֔ן וְהִנֵּ֛הֿ פָּֽשְׂתָֿ֥הֿ הַמִּסְפַּ֖חַתֿ בָּע֑וֹר וְטִמְּא֥וֹ הַכֹּהֵ֖ן צָרַ֥עַתֿ הִֽוא׃פ
[‏ט] נֶ֣גַֿע צָרַ֔עַתֿ כִּ֥י תִֽֿהְיֶ֖הֿ בְּאָדָֿ֑ם וְהוּבָֿ֖א אֶל־הַכֹּהֵֽן׃
[‏י] וְרָאָ֣הֿ הַכֹּהֵ֗ן וְהִנֵּ֤הֿ שְׂאֵֽתֿ־לְבָֿנָה֙ בָּע֔וֹר וְהִ֕יא הָֽפְֿכָֿ֖הֿ שֵׂעָ֣ר לָבָֿ֑ן וּמִֽחְיַ֛תֿ בָּשָׂ֥ר חַ֖י בַּשְׂאֵֽתֿ׃
[‏יא] צָרַ֨עַתֿ נוֹשֶׁ֤נֶתֿ הִוא֙ בְּע֣וֹר בְּשָׂר֔וֹ וְטִמְּא֖וֹ הַכֹּהֵ֑ן לֹ֣א יַסְגִּרֶ֔נּוּ כִּ֥י טָמֵ֖א הֽוּא׃
[‏יב] וְאִם־פָּר֨וֹחַ תִּפְֿרַ֤ח הַצָּרַ֙עַת֙ בָּע֔וֹר וְכִֿסְּתָֿ֣הֿ הַצָּרַ֗עַתֿ אֵ֚תֿ כָּל־ע֣וֹר הַנֶּ֔גַֿע מֵֽרֹאֿשׁ֖וֹ וְעַדֿ־רַגְֿלָ֑יו לְכָֿל־מַרְאֵ֖הֿ עֵינֵ֥י הַכֹּהֵֽן׃
[‏יג] וְרָאָ֣הֿ הַכֹּהֵ֗ן וְהִנֵּ֨הֿ כִֿסְּתָֿ֤הֿ הַצָּרַ֙עַת֙ אֶתֿ־כָּל־בְּשָׂר֔וֹ וְטִהַ֖ר אֶתֿ־הַנָּ֑גַֿע כֻּלּ֛וֹ הָפַֿ֥ךְֿ לָבָֿ֖ן טָה֥וֹר הֽוּא׃
[‏יד] וּבְֿי֨וֹם הֵֽרָא֥וֹתֿ בּ֛וֹ בָּשָׂ֥ר חַ֖י יִטְמָֽא׃
[‏טו] וְרָאָ֧הֿ הַכֹּהֵ֛ן אֶתֿ־הַבָּשָׂ֥ר הַחַ֖י וְטִמְּא֑וֹ הַבָּשָׂ֥ר הַחַ֛י טָמֵ֥א ה֖וּא צָרַ֥עַתֿ הֽוּא׃
[‏טז] א֣וֹ כִֿ֥י יָשׁ֛וּבֿ הַבָּשָׂ֥ר הַחַ֖י וְנֶהְפַּ֣ךְֿ לְלָבָֿ֑ן וּבָֿ֖א אֶל־הַכֹּהֵֽן׃
[‏יז] וְרָאָ֙הוּ֙ הַכֹּהֵ֔ן וְהִנֵּ֛הֿ נֶהְפַּ֥ךְֿ הַנֶּ֖גַֿע לְלָבָֿ֑ן וְטִהַ֧ר הַכֹּהֵ֛ן אֶתֿ־הַנֶּ֖גַֿע טָה֥וֹר הֽוּא׃פ
[שלישי] [‏יח] וּבָֿשָׂ֕ר כִּי־יִֽהְיֶ֥הֿ בֽֿוֹ־בְֿעֹר֖וֹ שְׁחִ֑ין וְנִרְפָּֽא׃
[‏יט] וְהָיָ֞הֿ בִּמְק֤וֹם הַשְּׁחִין֙ שְׂאֵ֣תֿ לְבָֿנָ֔הֿ א֥וֹ בַֿהֶ֖רֶתֿ לְבָֿנָ֣הֿ אֲדַֿמְדָּ֑מֶתֿ וְנִרְאָ֖הֿ אֶל־הַכֹּהֵֽן׃
[‏כ] וְרָאָ֣הֿ הַכֹּהֵ֗ן וְהִנֵּ֤הֿ מַרְאֶ֙הָ֙ שָׁפָֿ֣ל מִן־הָע֔וֹר וּשְׂעָרָ֖הּ הָפַֿ֣ךְֿ לָבָֿ֑ן וְטִמְּא֧וֹ הַכֹּהֵ֛ן נֶֽגַֿע־צָרַ֥עַתֿ הִ֖וא בַּשְּׁחִ֥ין פָּרָֽחָהֿ׃
[‏כא] וְאִ֣ם׀ יִרְאֶ֣נָּהֿ הַכֹּהֵ֗ן וְהִנֵּ֤הֿ אֵֽין־בָּהּ֙ שֵׂעָ֣ר לָבָ֔ן וּשְׁפָֿלָ֥הֿ אֵינֶ֛נָּהֿ מִן־הָע֖וֹר וְהִ֣יא כֵֿהָ֑הֿ וְהִסְגִּיר֥וֹ הַכֹּהֵ֖ן שִׁבְֿעַ֥תֿ יָמִֽים׃
[‏כב] וְאִם־פָּשֹׂ֥הֿ תִֿפְֿשֶׂ֖הֿ בָּע֑וֹר וְטִמֵּ֧א הַכֹּהֵ֛ן אֹתֿ֖וֹ נֶ֥גַֿע הִֽוא׃
[‏כג] וְאִם־תַּחְתֶּ֜יהָ תַּֽעֲמֹ֤דֿ הַבַּהֶ֙רֶת֙ לֹ֣א פָֿשָׂ֔תָֿהֿ צָרֶ֥בֶֿתֿ הַשְּׁחִ֖ין הִ֑וא וְטִֽהֲר֖וֹ הַכֹּהֵֽן׃ס
[רביעי] [‏כד] א֣וֹ בָֿשָׂ֔ר כִּי־יִֽהְיֶ֥הֿ בְֿעֹר֖וֹ מִכְֿוַתֿ־אֵ֑שׁ וְֽהָֽיְתָ֞הֿ מִֽחְיַ֣תֿ הַמִּכְֿוָ֗הֿ בַּהֶ֛רֶתֿ לְבָֿנָ֥הֿ אֲדַֿמְדֶּ֖מֶתֿ א֥וֹ לְבָֿנָֽהֿ׃
[‏כה] וְרָאָ֣הֿ אֹתָֿ֣הּ הַכֹּהֵ֡ן וְהִנֵּ֣הֿ נֶהְפַּךְ֩ שֵׂעָ֨ר לָבָ֜ן בַּבַּהֶ֗רֶתֿ וּמַרְאֶ֙הָ֙ עָמֹ֣ק מִן־הָע֔וֹר צָרַ֣עַתֿ הִ֔וא בַּמִּכְֿוָ֖הֿ פָּרָ֑חָהֿ וְטִמֵּ֤א אֹתֿוֹ֙ הַכֹּהֵ֔ן נֶ֥גַֿע צָרַ֖עַתֿ הִֽוא׃
[‏כו] וְאִ֣ם׀ יִרְאֶ֣נָּהֿ הַכֹּהֵ֗ן וְהִנֵּ֤הֿ אֵֽין־בַּבַּהֶ֙רֶת֙ שֵׂעָ֣ר לָבָ֔ן וּשְׁפָֿלָ֥הֿ אֵינֶ֛נָּהֿ מִן־הָע֖וֹר וְהִ֣וא כֵֿהָ֑הֿ וְהִסְגִּיר֥וֹ הַכֹּהֵ֖ן שִׁבְֿעַ֥תֿ יָמִֽים׃
[‏כז] וְרָאָ֥הוּ הַכֹּהֵ֖ן בַּיּ֣וֹם הַשְּׁבִֿיעִ֑י אִם־פָּשֹׂ֤הֿ תִֿפְֿשֶׂה֙ בָּע֔וֹר וְטִמֵּ֤א הַכֹּהֵן֙ אֹת֔וֹ נֶ֥גַֿע צָרַ֖עַתֿ הִֽוא׃
[‏כח] וְאִם־תַּחְתֶּיהָ֩ תַֽֿעֲמֹ֨דֿ הַבַּהֶ֜רֶתֿ לֹא־פָֽֿשְׂתָֿ֤הֿ בָֿעוֹר֙ וְהִ֣וא כֵֿהָ֔הֿ שְׂאֵ֥תֿ הַמִּכְֿוָ֖הֿ הִ֑וא וְטִֽהֲרוֹ֙ הַכֹּהֵ֔ן כִּֽי־צָרֶ֥בֶֿתֿ הַמִּכְֿוָ֖הֿ הִֽוא׃פ
[חמישי] [‏כט] וְאִישׁ֙ א֣וֹ אִשָּׁ֔הֿ כִּי־יִֽהְיֶ֥הֿ בֿ֖וֹ נָ֑גַֿע בְּרֹ֖אֿשׁ א֥וֹ בְֿזָקָֽן׃
[‏ל] וְרָאָ֨הֿ הַכֹּהֵ֜ן אֶתֿ־הַנֶּ֗גַֿע וְהִנֵּ֤הֿ מַרְאֵ֙הוּ֙ עָמֹ֣ק מִן־הָע֔וֹר וּבֿ֛וֹ שֵׂעָ֥ר צָהֹ֖בֿ דָּ֑ק וְטִמֵּ֨א אֹתֿ֤וֹ הַכֹּהֵן֙ נֶ֣תֶֿק ה֔וּא צָרַ֧עַתֿ הָרֹ֛אֿשׁ א֥וֹ הַזָּקָ֖ן הֽוּא׃
[‏לא] וְכִֽֿי־יִרְאֶ֨הֿ הַכֹּהֵ֜ן אֶתֿ־נֶ֣גַֿע הַנֶּ֗תֶֿק וְהִנֵּ֤הֿ אֵֽין־מַרְאֵ֙הוּ֙ עָמֹ֣ק מִן־הָע֔וֹר וְשֵׂעָ֥ר שָׁחֹ֖ר אֵ֣ין בּ֑וֹ וְהִסְגִּ֧יר הַכֹּהֵ֛ן אֶתֿ־נֶ֥גַֿע הַנֶּ֖תֶֿק שִׁבְֿעַ֥תֿ יָמִֽים׃
[‏לב] וְרָאָ֨הֿ הַכֹּהֵ֣ן אֶתֿ־הַנֶּגַֿע֘ בַּיּ֣וֹם הַשְּׁבִֿיעִי֒ וְהִנֵּה֙ לֹֽא־פָֿשָׂ֣הֿ הַנֶּ֔תֶֿק וְלֹא־הָ֥יָהֿ בֿ֖וֹ שֵׂעָ֣ר צָהֹ֑בֿ וּמַרְאֵ֣הֿ הַנֶּ֔תֶֿק אֵ֥ין עָמֹ֖ק מִן־הָעֽוֹר׃
[‏לג] וְהִ֨תְֿגַּלָּ֔ח וְאֶתֿ־הַנֶּ֖תֶֿק לֹ֣א יְגַֿלֵּ֑חַ וְהִסְגִּ֨יר הַכֹּהֵ֧ן אֶתֿ־הַנֶּ֛תֶֿק שִׁבְֿעַ֥תֿ יָמִ֖ים שֵׁנִֽיתֿ׃
[‏לד] וְרָאָה֩ הַכֹּהֵ֨ן אֶתֿ־הַנֶּ֜תֶֿק בַּיּ֣וֹם הַשְּׁבִֿיעִ֗י וְ֠הִנֵּהֿ לֹֽא־פָֿשָׂ֤הֿ הַנֶּ֙תֶֿק֙ בָּע֔וֹר וּמַרְאֵ֕הוּ אֵינֶ֥נּוּ עָמֹ֖ק מִן־הָע֑וֹר וְטִהַ֤ר אֹתֿוֹ֙ הַכֹּהֵ֔ן וְכִֿבֶּ֥ס בְּגָֿדָֿ֖יו וְטָהֵֽר׃
[‏לה] וְאִם־פָּשֹׂ֥הֿ יִפְֿשֶׂ֛הֿ הַנֶּ֖תֶֿק בָּע֑וֹר אַֽחֲרֵ֖י טָֽהֳרָתֽֿוֹ׃
[‏לו] וְרָאָ֙הוּ֙ הַכֹּהֵ֔ן וְהִנֵּ֛הֿ פָּשָׂ֥הֿ הַנֶּ֖תֶֿק בָּע֑וֹר לֹֽא־יְבַֿקֵּ֧ר הַכֹּהֵ֛ן לַשֵּׂעָ֥ר הַצָּהֹ֖בֿ טָמֵ֥א הֽוּא׃
[‏לז] וְאִם־בְּעֵינָיו֩ עָמַ֨דֿ הַנֶּ֜תֶֿק וְשֵׂעָ֨ר שָׁחֹ֧ר צָֽמַח־בּ֛וֹ נִרְפָּ֥א הַנֶּ֖תֶֿק טָה֣וֹר ה֑וּא וְטִֽהֲר֖וֹ הַכֹּהֵֽן׃ס
[‏לח] וְאִישׁ֙ אֽוֹ־אִשָּׁ֔הֿ כִּי־יִֽהְיֶ֥הֿ בְֿעֽוֹר־בְּשָׂרָ֖ם בֶּֽהָרֹ֑תֿ בֶּֽהָרֹ֖תֿ לְבָֿנֹֽתֿ׃
[‏לט] וְרָאָ֣הֿ הַכֹּהֵ֗ן וְהִנֵּ֧הֿ בְֿעֽוֹר־בְּשָׂרָ֛ם בֶּֽהָרֹ֖תֿ כֵּה֣וֹתֿ לְבָֿנֹ֑תֿ בֹּ֥הַק ה֛וּא פָּרַ֥ח בָּע֖וֹר טָה֥וֹר הֽוּא׃ס
[ששי] [‏מ] וְאִ֕ישׁ כִּ֥י יִמָּרֵ֖ט רֹאֿשׁ֑וֹ קֵרֵ֥חַ ה֖וּא טָה֥וֹר הֽוּא׃
[‏מא] וְאִם֙ מִפְּאַ֣תֿ פָּנָ֔יו יִמָּרֵ֖ט רֹאֿשׁ֑וֹ גִּבֵּ֥חַ ה֖וּא טָה֥וֹר הֽוּא׃
[‏מב] וְכִֿי־יִֽהְיֶ֤הֿ בַֿקָּרַ֙חַת֙ א֣וֹ בַֿגַּבַּ֔חַתֿ נֶ֖גַֿע לָבָֿ֣ן אֲדַֿמְדָּ֑ם צָרַ֤עַתֿ פֹּרַ֙חַת֙ הִ֔וא בְּקָֽרַחְתּ֖וֹ א֥וֹ בְֿגַֿבַּחְתּֽוֹ׃
[‏מג] וְרָאָ֨הֿ אֹת֜וֹ הַכֹּהֵ֗ן וְהִנֵּ֤הֿ שְׂאֵתֿ־הַנֶּ֙גַֿע֙ לְבָֿנָ֣הֿ אֲדַֿמְדֶּ֔מֶתֿ בְּקָֽרַחְתּ֖וֹ א֣וֹ בְֿגַֿבַּחְתּ֑וֹ כְּמַרְאֵ֥הֿ צָרַ֖עַתֿ ע֥וֹר בָּשָֽׂר׃
[‏מד] אִישׁ־צָר֥וּעַ ה֖וּא טָמֵ֣א ה֑וּא טַמֵּ֧א יְטַמְּאֶ֛נּוּ הַכֹּהֵ֖ן בְּרֹאֿשׁ֥וֹ נִגְֿעֽוֹ׃
[‏מה] וְהַצָּר֜וּעַ אֲשֶׁר־בּ֣וֹ הַנֶּ֗גַֿע בְּגָֿדָ֞יו יִֽהְי֤וּ פְֿרֻמִים֙ וְרֹאֿשׁוֹ֙ יִֽהְיֶ֣הֿ פָֿר֔וּעַ וְעַל־שָׂפָֿ֖ם יַעְטֶ֑הֿ וְטָמֵ֥א׀ טָמֵ֖א יִקְרָֽא׃
[‏מו] כָּל־יְמֵ֞י אֲשֶׁ֨ר הַנֶּ֥גַֿע בּ֛וֹ יִטְמָ֖א טָמֵ֣א ה֑וּא בָּדָֿ֣דֿ יֵשֵׁ֔בֿ מִח֥וּץ ‍ֽלַמַּֽחֲנֶ֖הֿ מֽוֹשָׁבֽֿוֹ׃ס
[‏מז] וְהַבֶּ֕גֶֿדֿ כִּי־יִֽהְיֶ֥הֿ בֿ֖וֹ נֶ֣גַֿע צָרָ֑עַתֿ בְּבֶֿ֣גֶֿדֿ צֶ֔מֶר א֖וֹ בְּבֶֿ֥גֶֿדֿ פִּשְׁתִּֽים׃
[‏מח] א֤וֹ בִֽֿשְׁתִֿי֙ א֣וֹ בְֿעֵ֔רֶבֿ לַפִּשְׁתִּ֖ים וְלַצָּ֑מֶר א֣וֹ בְֿע֔וֹר א֖וֹ בְּכָֿל־מְלֶ֥אֿכֶֿתֿ עֽוֹר׃
[‏מט] וְהָיָ֨הֿ הַנֶּ֜גַֿע יְרַקְרַ֣ק׀ א֣וֹ אֲדַֿמְדָּ֗ם בַּבֶּגֶֿד֩ א֨וֹ בָֿע֜וֹר אֽוֹ־בַֿשְּׁתִֿ֤י אֽוֹ־בָֿעֵ֙רֶב֙ א֣וֹ בְֿכָֿל־כְּלִי־ע֔וֹר נֶ֥גַֿע צָרַ֖עַתֿ ה֑וּא וְהָרְאָ֖הֿ אֶתֿ־הַכֹּהֵֽן׃
[‏נ] וְרָאָ֥הֿ הַכֹּהֵ֖ן אֶתֿ־הַנָּ֑גַֿע וְהִסְגִּ֥יר אֶתֿ־הַנֶּ֖גַֿע שִׁבְֿעַ֥תֿ יָמִֽים׃
[‏נא] וְרָאָ֨הֿ אֶתֿ־הַנֶּ֜גַֿע בַּיּ֣וֹם הַשְּׁבִֿיעִ֗י כִּֽי־פָֿשָׂ֤הֿ הַנֶּ֙גַֿע֙ בַּ֠בֶּגֶֿדֿ אֽוֹ־בַֿשְּׁתִֿ֤י אֽוֹ־בָֿעֵ֙רֶב֙ א֣וֹ בָֿע֔וֹר לְכֹֿ֛ל אֲשֶׁר־יֵֽעָשֶׂ֥הֿ הָע֖וֹר לִמְלָאֿכָֿ֑הֿ צָרַ֧עַתֿ מַמְאֶ֛רֶתֿ הַנֶּ֖גַֿע טָמֵ֥א הֽוּא׃
[‏נב] וְשָׂרַ֨ףֿ אֶתֿ־הַבֶּ֜גֶֿדֿ א֥וֹ אֶתֿ־הַשְּׁתִֿ֣י׀ א֣וֹ אֶתֿ־הָעֵ֗רֶבֿ בַּצֶּ֙מֶר֙ א֣וֹ בַֿפִּשְׁתִּ֔ים א֚וֹ אֶתֿ־כָּל־כְּלִ֣י הָע֔וֹר אֲשֶׁר־יִֽהְיֶ֥הֿ בֿ֖וֹ הַנָּ֑גַֿע כִּֽי־צָרַ֤עַתֿ מַמְאֶ֙רֶת֙ הִ֔וא בָּאֵ֖שׁ תִּשָּׂרֵֽףֿ׃
[‏נג] וְאִם֘ יִרְאֶ֣הֿ הַכֹּהֵן֒ וְהִנֵּה֙ לֹֽא־פָֿשָׂ֣הֿ הַנֶּ֔גַֿע בַּבֶּ֕גֶֿדֿ א֥וֹ בַֿשְּׁתִֿ֖י א֣וֹ בָֿעֵ֑רֶבֿ א֖וֹ בְּכָֿל־כְּלִי־עֽוֹר׃
[‏נד] וְצִוָּה֙ הַכֹּהֵ֔ן וְכִ֨בְּס֔וּ אֵ֥תֿ אֲשֶׁר־בּ֖וֹ הַנָּ֑גַֿע וְהִסְגִּיר֥וֹ שִׁבְֿעַתֿ־יָמִ֖ים שֵׁנִֽיתֿ׃
[שביעי] [‏נה] וְרָאָ֨הֿ הַכֹּהֵ֜ן אַֽחֲרֵ֣י׀ הֻכַּבֵּ֣ס אֶתֿ־הַנֶּ֗גַֿע וְ֠הִנֵּהֿ לֹֽא־הָפַ֨ךְֿ הַנֶּ֤גַֿע אֶתֿ־עֵינוֹ֙ וְהַנֶּ֣גַֿע לֹֽא־פָֿשָׂ֔הֿ טָמֵ֣א ה֔וּא בָּאֵ֖שׁ תִּשְׂרְפֶֿ֑נּוּ פְּחֶ֣תֶֿתֿ הִ֔וא בְּקָֽרַחְתּ֖וֹ א֥וֹ בְֿגַֿבַּחְתּֽוֹ׃
[‏נו] וְאִם֘ רָאָ֣הֿ הַכֹּהֵן֒ וְהִנֵּה֙ כֵּהָ֣הֿ הַנֶּ֔גַֿע אַֽחֲרֵ֖י הֻכַּבֵּ֣ס אֹתֿ֑וֹ וְקָרַ֣ע אֹת֗וֹ מִן־הַבֶּ֙גֶֿד֙ א֣וֹ מִן־הָע֔וֹר א֥וֹ מִן־הַשְּׁתִֿ֖י א֥וֹ מִן־הָעֵֽרֶבֿ׃
[מפטיר] [‏נז] וְאִם־תֵּֽרָאֶ֨הֿ ע֜וֹדֿ בַּ֠בֶּגֶֿדֿ אֽוֹ־בַֿשְּׁ‌תִֿ֤י אֽוֹ־בָֿעֵ֙רֶב֙ א֣וֹ בְֿכָֿל־כְּלִי־ע֔וֹר פֹּרַ֖חַתֿ הִ֑וא בָּאֵ֣שׁ תִּשְׂרְפֶ֔נּוּ אֵ֥תֿ אֲשֶׁר־בּ֖וֹ הַנָּֽגַֿע׃
[‏נח] וְהַבֶּ֡גֶֿדֿ אֽוֹ־הַשְּׁתִ֨י אֽוֹ־הָעֵ֜רֶבֿ אֽוֹ־כָֿל־כְּלִ֤י הָעוֹר֙ אֲשֶׁ֣ר תְּכַֿבֵּ֔ס וְסָ֥ר מֵהֶ֖ם הַנָּ֑גַֿע וְכֻֿבַּ֥ס שֵׁנִ֖יתֿ וְטָהֵֽר׃
[‏נט] זֹ֠אֿתֿ תּוֹרַ֨תֿ נֶֽגַֿע־צָרַ֜עַתֿ בֶּ֥גֶֿדֿ הַצֶּ֣מֶר׀ א֣וֹ הַפִּשְׁתִּ֗ים א֤וֹ הַשְּׁתִֿי֙ א֣וֹ הָעֵ֔רֶבֿ א֖וֹ כָּל־כְּלִי־ע֑וֹר לְטַֽהֲר֖וֹ א֥וֹ לְטַמְּאֽוֹ׃פ

פרק יד
‏{פרשת מצרע}[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] זֹ֤אֿתֿ תִּֽהְיֶה֙ תּוֹרַ֣תֿ הַמְּצֹרָ֔ע בְּי֖וֹם טָֽהֳרָתֿ֑וֹ וְהוּבָֿ֖א אֶל־הַכֹּהֵֽן׃
[‏ג] וְיָצָא֙ הַכֹּהֵ֔ן אֶל־מִח֖וּץ ‍ֽלַמַּֽחֲנֶ֑הֿ וְרָאָה֙ הַכֹּהֵ֔ן וְהִנֵּ֛הֿ נִרְפָּ֥א נֶֽגַֿע־הַצָּרַ֖עַתֿ מִן־הַצָּרֽוּעַ׃
[‏ד] וְצִוָּה֙ הַכֹּהֵ֔ן וְלָקַ֧ח לַמִּטַּהֵ֛ר שְׁתֵּֽי־צִפֳּרִ֥ים חַיּ֖וֹתֿ טְהֹר֑וֹתֿ וְעֵ֣ץ אֶ֔רֶז וּשְׁנִ֥י תֿוֹלַ֖עַתֿ וְאֵזֹֽבֿ׃
[‏ה] וְצִוָּה֙ הַכֹּהֵ֔ן וְשָׁחַ֖ט אֶתֿ־הַצִּפּ֣וֹר הָֽאֶחָ֑תֿ אֶל־כְּלִי־חֶ֖רֶשׂ עַל־מַ֥יִם חַיִּֽים׃
[‏ו] אֶתֿ־הַצִּפֹּ֤ר הַֽחַיָּה֙ יִקַּ֣ח אֹתָ֔הּ וְאֶתֿ־עֵ֥ץ הָאֶ֛רֶז וְאֶתֿ־שְׁנִ֥י הַתּוֹלַ֖עַתֿ וְאֶתֿ־הָֽאֵזֹ֑בֿ וְטָבַ֨ל אוֹתָ֜ם וְאֵ֣תֿ׀ הַצִּפֹּ֣ר הַֽחַיָּ֗הֿ בְּדַֿם֙ הַצִּפֹּ֣ר הַשְּׁחֻטָ֔הֿ עַ֖ל הַמַּ֥יִם הַֽחַיִּֽים׃
[‏ז] וְהִזָּ֗הֿ עַ֧ל הַמִּטַּהֵ֛ר מִן־הַצָּרַ֖עַתֿ שֶׁ֣בַֿע פְּעָמִ֑ים וְטִ֣הֲר֔וֹ וְשִׁלַּ֛ח אֶתֿ־הַצִּפֹּ֥ר הַֽחַיָּ֖הֿ עַל־פְּנֵ֥י הַשָּׂדֶֽֿהֿ׃
[‏ח] וְכִֿבֶּס֩ הַמִּטַּהֵ֨ר אֶתֿ־בְּגָֿדָ֜יו וְגִֿלַּ֣ח אֶתֿ־כָּל־שְׂעָר֗וֹ וְרָחַ֤ץ בַּמַּ֙יִם֙ וְטָהֵ֔ר וְאַחַ֖ר יָבֿ֣וֹא אֶל־‍ֽהַמַּֽחֲנֶ֑הֿ וְיָשַׁ֛בֿ מִח֥וּץ לְאָֽהֳל֖וֹ שִׁבְֿעַ֥תֿ יָמִֽים׃
[‏ט] וְהָיָה֩ בַֿיּ֨וֹם הַשְּׁבִֿיעִ֜י יְגַֿלַּ֣ח אֶתֿ־כָּל־שְׂעָר֗וֹ אֶתֿ־רֹאֿשׁ֤וֹ וְאֶתֿ־זְקָנוֹ֙ וְאֵת֙ גַּבֹּ֣תֿ עֵינָ֔יו וְאֶתֿ־כָּל־שְׂעָר֖וֹ יְגַֿלֵּ֑חַ וְכִֿבֶּ֣ס אֶתֿ־בְּגָֿדָ֗יו וְרָחַ֧ץ אֶתֿ־בְּשָׂר֛וֹ בַּמַּ֖יִם וְטָהֵֽר׃
[‏י] וּבַֿיּ֣וֹם הַשְּׁמִינִ֗י יִקַּ֤ח שְׁנֵֽי־כְֿבָֿשִׂים֙ תְּמִימִ֔ם וְכַֿבְֿשָׂ֥הֿ אַחַ֛תֿ בַּתֿ־שְׁנָתָֿ֖הּ תְּמִימָ֑הֿ וּשְׁלֹשָׁ֣הֿ עֶשְׂרֹנִ֗ים סֹ֤לֶתֿ מִנְחָה֙ בְּלוּלָ֣הֿ בַֿשֶּׁ֔מֶן וְלֹ֥גֿ אֶחָ֖דֿ שָֽׁמֶן׃
[‏יא] וְהֶֽעֱמִ֞ידֿ הַכֹּהֵ֣ן הַֽמְטַהֵ֗ר אֵ֛תֿ הָאִ֥ישׁ הַמִּטַּהֵ֖ר וְאֹתָֿ֑ם לִפְֿנֵ֣י יְהֹוָ֔ה פֶּ֖תַֿח אֹ֥הֶל מוֹעֵֽדֿ׃
[‏יב] וְלָקַ֨ח הַכֹּהֵ֜ן אֶתֿ־הַכֶּ֣בֶֿשׂ הָֽאֶחָ֗דֿ וְהִקְרִ֥יבֿ אֹתֿ֛וֹ לְאָשָׁ֖ם וְאֶתֿ־לֹ֣גֿ הַשָּׁ֑מֶן וְהֵנִ֥יףֿ אֹתָֿ֛ם תְּנוּפָֿ֖הֿ לִפְֿנֵ֥י יְהֹוָֽה׃
[שני] [‏יג] וְשָׁחַ֣ט אֶתֿ־הַכֶּ֗בֶֿשׂ בִּ֠מְקוֹם אֲשֶׁ֨ר יִשְׁחַ֧ט אֶתֿ־הַֽחַטָּ֛אֿתֿ וְאֶתֿ־הָֽעֹלָ֖הֿ בִּמְק֣וֹם הַקֹּ֑דֶֿשׁ כִּ֡י כַּֽ֠חַטָּאֿתֿ הָֽאָשָׁ֥ם הוּא֙ לַכֹּהֵ֔ן קֹ֥דֶֿשׁ קָֽדָֿשִׁ֖ים הֽוּא׃
[‏יד] וְלָקַ֣ח הַכֹּהֵן֘ מִדַּ֣ם הָֽאָשָׁם֒ וְנָתַֿן֙ הַכֹּהֵ֔ן עַל־תְּנ֛וּךְֿ אֹ֥זֶן הַמִּטַּהֵ֖ר הַיְמָנִ֑יתֿ וְעַל־בֹּ֤הֶן יָדֿוֹ֙ הַיְמָנִ֔יתֿ וְעַל־בֹּ֥הֶן רַגְֿל֖וֹ הַיְמָנִֽיתֿ׃
[‏טו] וְלָקַ֥ח הַכֹּהֵ֖ן מִלֹּ֣גֿ הַשָּׁ֑מֶן וְיָצַ֛ק עַל־כַּ֥ףֿ הַכֹּהֵ֖ן הַשְּׂמָאֿלִֽיתֿ׃
[‏טז] וְטָבַֿ֤ל הַכֹּהֵן֙ אֶתֿ־אֶצְבָּע֣וֹ הַיְמָנִ֔יתֿ מִן־הַשֶּׁ֕מֶן אֲשֶׁ֥ר עַל־כַּפּ֖וֹ הַשְּׂמָאֿלִ֑יתֿ וְהִזָּ֨הֿ מִן־הַשֶּׁ֧מֶן בְּאֶצְבָּע֛וֹ שֶׁ֥בַֿע פְּעָמִ֖ים לִפְֿנֵ֥י יְהֹוָֽה׃
[‏יז] וּמִיֶּ֨תֶֿר הַשֶּׁ֜מֶן אֲשֶׁ֣ר עַל־כַּפּ֗וֹ יִתֵּ֤ן‌ הַכֹּהֵן֙ עַל־תְּנ֞וּךְֿ אֹ֤זֶן הַמִּטַּהֵר֙ הַיְמָנִ֔יתֿ וְעַל־בֹּ֤הֶן יָדֿוֹ֙ הַיְמָנִ֔יתֿ וְעַל־בֹּ֥הֶן רַגְֿל֖וֹ הַיְמָנִ֑יתֿ עַ֖ל דַּ֥ם הָֽאָשָֽׁם׃
[‏יח] וְהַנּוֹתָ֗ר בַּשֶּׁ֙מֶן֙ אֲשֶׁר֙ עַל־כַּ֣ףֿ הַכֹּהֵ֔ן יִתֵּ֖ן עַל־רֹ֣אֿשׁ הַמִּטַּהֵ֑ר וְכִֿפֶּ֥ר עָלָ֛יו הַכֹּהֵ֖ן לִפְֿנֵ֥י יְהֹוָֽה׃
[‏יט] וְעָשָׂ֤הֿ הַכֹּהֵן֙ אֶתֿ־הַ֣חַטָּ֔אֿתֿ וְכִֿ‌פֶּ֕ר עַל־הַמִּטַּהֵ֖ר מִטֻּמְאָתֿ֑וֹ וְאַחַ֖ר יִשְׁחַ֥ט אֶתֿ־הָֽעֹלָֽהֿ׃
[‏כ] וְהֶֽעֱלָ֧הֿ הַכֹּהֵ֛ן אֶתֿ־הָֽעֹלָ֥הֿ וְאֶתֿ־הַמִּנְחָ֖הֿ הַמִּזְבֵּ֑חָהֿ וְכִֿפֶּ֥ר עָלָ֛יו הַכֹּהֵ֖ן וְטָהֵֽר׃ס
[שלישי] [‏כא] וְאִם־דַּ֣ל ה֗וּא וְאֵ֣ין יָדֿוֹ֘ מַשֶּׂגֶֿת֒ וְ֠לָקַח כֶּ֣בֶֿשׂ אֶחָ֥דֿ אָשָׁ֛ם לִתְֿנוּפָֿ֖הֿ לְכַֿפֵּ֣ר עָלָ֑יו וְעִשָּׂר֨וֹן סֹ֜לֶתֿ אֶחָ֨דֿ בָּל֥וּל בַּשֶּׁ֛מֶן לְמִנְחָ֖הֿ וְלֹ֥גֿ שָֽׁמֶן׃
[‏כב] וּשְׁתֵּ֣י תֹֿרִ֗ים א֤וֹ שְׁנֵי֙ בְּנֵ֣י יוֹנָ֔הֿ אֲשֶׁ֥ר תַּשִּׂ֖יגֿ יָדֿ֑וֹ וְהָיָ֤הֿ אֶחָד֙ חַטָּ֔אֿתֿ וְהָֽאֶחָ֖דֿ עֹלָֽהֿ׃
[‏כג] וְהֵבִ֨יא אֹתָ֜ם בַּיּ֧וֹם הַשְּׁמִינִ֛י לְטָֽהֳרָתֿ֖וֹ אֶל־הַכֹּהֵ֑ן אֶל־פֶּ֥תַֿח אֹֽהֶל־מוֹעֵ֖דֿ לִפְֿנֵ֥י יְהֹוָֽה׃
[‏כד] וְלָקַ֧ח הַכֹּהֵ֛ן אֶתֿ־כֶּ֥בֶֿשׂ הָֽאָשָׁ֖ם וְאֶתֿ־לֹ֣גֿ הַשָּׁ֑מֶן וְהֵנִ֨יףֿ אֹתָֿ֧ם הַכֹּהֵ֛ן תְּנוּפָֿ֖הֿ לִפְֿנֵ֥י יְהֹוָֽה׃
[‏כה] וְשָׁחַט֘ אֶתֿ־כֶּ֣בֶֿשׂ הָֽאָשָׁם֒ וְלָקַ֤ח הַכֹּהֵן֙ מִדַּ֣ם הָֽאָשָׁ֔ם וְנָתַֿ֛ן עַל־תְּנ֥וּךְֿ אֹֽזֶן־הַמִּטַּהֵ֖ר הַיְמָנִ֑יתֿ וְעַל־בֹּ֤הֶן יָדֿוֹ֙ הַיְמָנִ֔יתֿ וְעַל־בֹּ֥הֶן רַגְֿל֖וֹ הַיְמָנִֽיתֿ׃
[‏כו] וּמִן־הַשֶּׁ֖מֶן יִצֹ֣ק הַכֹּהֵ֑ן עַל־כַּ֥ףֿ הַכֹּהֵ֖ן הַשְּׂמָאֿלִֽיתֿ׃
[‏כז] וְהִזָּ֤הֿ הַכֹּהֵן֙ בְּאֶצְבָּע֣וֹ הַיְמָנִ֔יתֿ מִן־הַשֶּׁ֕מֶן אֲשֶׁ֥ר עַל־כַּפּ֖וֹ הַשְּׂמָאֿלִ֑יתֿ שֶׁ֥בַֿע פְּעָמִ֖ים לִפְֿנֵ֥י יְהֹוָֽה׃
[‏כח] וְנָתַ֨ן הַכֹּהֵ֜ן מִן־הַשֶּׁ֣מֶן׀ אֲשֶׁ֣ר עַל־כַּפּ֗וֹ עַל־תְּנ֞וּךְֿ אֹ֤זֶן הַמִּטַּהֵר֙ הַיְמָנִ֔יתֿ וְעַל־בֹּ֤הֶן יָדֿוֹ֙ הַיְמָנִ֔יתֿ וְעַל־בֹּ֥הֶן רַגְֿל֖וֹ הַיְמָנִ֑יתֿ עַל־מְק֖וֹם דַּ֥ם הָֽאָשָֽׁם׃
[‏כט] וְהַנּוֹתָ֗ר מִן־הַשֶּׁ֙מֶן֙ אֲשֶׁר֙ עַל־כַּ֣ףֿ הַכֹּהֵ֔ן יִתֵּ֖ן עַל־רֹ֣אֿשׁ הַמִּטַּהֵ֑ר לְכַֿפֵּ֥ר עָלָ֖יו לִפְֿנֵ֥י יְהֹוָֽה׃
[‏ל] וְעָשָׂ֤הֿ אֶתֿ־הָֽאֶחָד֙ מִן־הַתֹּרִ֔ים א֖וֹ מִן־בְּנֵ֣י הַיּוֹנָ֑הֿ מֵֽאֲשֶׁ֥ר תַּשִּׂ֖יגֿ יָדֽֿוֹ׃
[‏לא] אֵ֣תֿ אֲשֶׁר־תַּשִּׂ֞יגֿ יָד֗וֹ אֶתֿ־הָֽאֶחָ֥דֿ חַטָּ֛אֿתֿ וְאֶתֿ־הָֽאֶחָ֥דֿ עֹלָ֖הֿ עַל־הַמִּנְחָ֑הֿ וְכִֿפֶּ֧ר הַכֹּהֵ֛ן עַ֥ל הַמִּטַּהֵ֖ר לִפְֿנֵ֥י יְהֹוָֽה׃
[‏לב] זֹ֣אֿתֿ תּוֹרַ֔תֿ אֲשֶׁר־בּ֖וֹ נֶ֣גַֿע צָרָ֑עַתֿ אֲשֶׁ֛ר לֹֽא־תַֿשִּׂ֥יגֿ יָדֿ֖וֹ בְּטָֽהֳרָתֽֿוֹ׃פ
[רביעי] [‏לג] וַיְדַֿבֵּ֣ר יְהֹוָ֔ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹֽר׃
[‏לד] כִּ֤י תָֿבֹ֙אוּ֙ אֶל־אֶ֣רֶץ כְּנַ֔עַן אֲשֶׁ֥ר אֲנִ֛י נֹתֵֿ֥ן לָכֶֿ֖ם לַֽאֲחֻזָּ֑הֿ וְנָֽתַֿתִּי֙ נֶ֣גַֿע צָרַ֔עַתֿ בְּבֵֿ֖יתֿ אֶ֥רֶץ אֲחֻזַּתְֿכֶֽֿם׃
[‏לה] וּבָֿא֙ אֲשֶׁר־ל֣וֹ הַבַּ֔יִתֿ וְהִגִּ֥ידֿ לַכֹּהֵ֖ן לֵאֿמֹ֑ר כְּנֶ֕גַֿע נִרְאָ֥הֿ לִ֖י בַּבָּֽיִתֿ׃
[‏לו] וְצִוָּ֨הֿ הַכֹּהֵ֜ן וּפִֿנּ֣וּ אֶתֿ־הַבַּ֗יִתֿ בְּטֶ֨רֶם יָבֹֿ֤א הַכֹּהֵן֙ לִרְא֣וֹתֿ אֶתֿ־הַנֶּ֔גַֿע וְלֹ֥א יִטְמָ֖א כָּל־אֲשֶׁ֣ר בַּבָּ֑יִתֿ וְאַ֥חַר כֵּ֛ן יָבֹֿ֥א הַכֹּהֵ֖ן לִרְא֥וֹתֿ אֶתֿ־הַבָּֽיִתֿ׃
[‏לז] וְרָאָ֣הֿ אֶתֿ־הַנֶּ֗גַֿע וְהִנֵּ֤הֿ הַנֶּ֙גַֿע֙ בְּקִירֹ֣תֿ הַבַּ֔יִתֿ שְׁקַֽעֲרוּרֹת֙ יְרַקְרַקֹּ֔תֿ א֖וֹ אֲדַֿמְדַּמֹּ֑תֿ וּמַרְאֵיהֶ֥ן שָׁפָֿ֖ל מִן־הַקִּֽיר׃
[‏לח] וְיָצָ֧א הַכֹּהֵ֛ן מִן־הַבַּ֖יִתֿ אֶל־פֶּ֣תַֿח הַבָּ֑יִתֿ וְהִסְגִּ֥יר אֶתֿ־הַבַּ֖יִתֿ שִׁבְֿעַ֥תֿ יָמִֽים׃
[‏לט] וְשָׁ֥בֿ הַכֹּהֵ֖ן בַּיּ֣וֹם הַשְּׁבִֿיעִ֑י וְרָאָ֕הֿ וְהִנֵּ֛הֿ פָּשָׂ֥הֿ הַנֶּ֖גַֿע בְּקִירֹ֥תֿ הַבָּֽיִתֿ׃
[‏מ] וְצִוָּה֙ הַכֹּהֵ֔ן וְחִלְּצוּ֙ אֶתֿ־הָ֣אֲבָֿנִ֔ים אֲשֶׁ֥ר בָּהֵ֖ן הַנָּ֑גַֿע וְהִשְׁלִ֤יכֿוּ אֶתְֿהֶן֙ אֶל־מִח֣וּץ לָעִ֔יר אֶל־מָק֖וֹם טָמֵֽא׃
[‏מא] וְאֶתֿ־הַבַּ֛יִתֿ יַקְצִ֥עַ מִבַּ֖יִתֿ סָבִֿ֑יבֿ וְשָֽׁפְֿכ֗וּ אֶתֿ־הֶֽעָפָֿר֙ אֲשֶׁ֣ר הִקְצ֔וּ אֶל־מִח֣וּץ לָעִ֔יר אֶל־מָק֖וֹם טָמֵֽא׃
[‏מב] וְלָֽקְחוּ֙ אֲבָֿנִ֣ים אֲחֵר֔וֹתֿ וְהֵבִֿ֖יאוּ אֶל־תַּ֣חַתֿ הָֽאֲבָֿנִ֑ים וְעָפָֿ֥ר אַחֵ֛ר יִקַּ֖ח וְטָ֥ח אֶתֿ־הַבָּֽיִתֿ׃
[‏מג] וְאִם־יָשׁ֤וּבֿ הַנֶּ֙גַֿע֙ וּפָֿרַ֣ח בַּבַּ֔יִתֿ אַחַ֖ר חִלֵּ֣ץ אֶתֿ־הָֽאֲבָֿנִ֑ים וְאַֽחֲרֵ֛י הִקְצ֥וֹתֿ אֶתֿ־הַבַּ֖יִתֿ וְאַֽחֲרֵ֥י הִטּֽוֹחַ׃
[‏מד] וּבָֿא֙ הַכֹּהֵ֔ן וְרָאָ֕הֿ וְהִנֵּ֛הֿ פָּשָׂ֥הֿ הַנֶּ֖גַֿע בַּבָּ֑יִתֿ צָרַ֨עַתֿ מַמְאֶ֥רֶתֿ הִ֛וא בַּבַּ֖יִתֿ טָמֵ֥א הֽוּא׃
[‏מה] וְנָתַֿ֣ץ אֶתֿ־הַבַּ֗יִתֿ אֶתֿ־אֲבָֿנָיו֙ וְאֶתֿ־עֵצָ֔יו וְאֵ֖תֿ כָּל־עֲפַֿ֣ר הַבָּ֑יִתֿ וְהוֹצִיא֙ אֶל־מִח֣וּץ לָעִ֔יר אֶל־מָק֖וֹם טָמֵֽא׃
[‏מו] וְהַבָּא֙ אֶל־הַבַּ֔יִתֿ כָּל־יְמֵ֖י הִסְגִּ֣יר אֹתֿ֑וֹ יִטְמָ֖א עַדֿ־הָעָֽרֶבֿ׃
[‏מז] וְהַשֹּׁכֵֿ֣בֿ בַּבַּ֔יִתֿ יְכַֿבֵּ֖ס אֶתֿ־בְּגָֿדָֿ֑יו וְהָֽאֹכֵֿ֣ל בַּבַּ֔יִתֿ יְכַֿבֵּ֖ס אֶתֿ־בְּגָֿדָֽֿיו׃
[‏מח] וְאִם־בֹּ֨א יָבֹ֜א הַכֹּהֵ֗ן וְרָאָה֙ וְ֠הִנֵּהֿ לֹֽא־פָֿשָׂ֤הֿ הַנֶּ֙גַֿע֙ בַּבַּ֔יִתֿ אַֽחֲרֵ֖י הִטֹּ֣חַ אֶתֿ־הַבָּ֑יִתֿ וְטִהַ֤ר הַכֹּהֵן֙ אֶתֿ־הַבַּ֔יִתֿ כִּ֥י נִרְפָּ֖א הַנָּֽגַֿע׃
[‏מט] וְלָקַ֛ח לְחַטֵּ֥א אֶתֿ־הַבַּ֖יִתֿ שְׁתֵּ֣י צִפֳּרִ֑ים וְעֵ֣ץ אֶ֔רֶז וּשְׁנִ֥י תֿוֹלַ֖עַתֿ וְאֵזֹֽבֿ׃
[‏נ] וְשָׁחַ֖ט אֶתֿ־הַצִּפֹּ֣ר הָֽאֶחָ֑תֿ אֶל־כְּלִי־חֶ֖רֶשׂ עַל־מַ֥יִם חַיִּֽים׃
[‏נא] וְלָקַ֣ח אֶתֿ־עֵֽץ־הָ֠אֶרֶז וְאֶתֿ־הָ֨אֵזֹ֜בֿ וְאֵ֣תֿ׀ שְׁנִ֣י הַתּוֹלַ֗עַתֿ וְאֵת֘ הַצִּפֹּ֣ר הַֽחַיָּה֒ וְטָבַֿ֣ל אֹתָ֗ם בְּדַֿם֙ הַצִּפֹּ֣ר הַשְּׁחוּטָ֔הֿ וּבַֿמַּ֖יִם הַֽחַיִּ֑ים וְהִזָּ֥הֿ אֶל־הַבַּ֖יִתֿ שֶׁ֥בַֿע פְּעָמִֽים׃
[‏נב] וְחִטֵּ֣א אֶתֿ־הַבַּ֔יִתֿ בְּדַֿם֙ הַצִּפּ֔וֹר וּבַֿמַּ֖יִם הַֽחַיִּ֑ים וּבַֿצִּפֹּ֣ר הַֽחַיָּ֗הֿ וּבְֿעֵ֥ץ הָאֶ֛רֶז וּבָֽֿאֵזֹ֖בֿ וּבִֿשְׁנִ֥י הַתּוֹלָֽעַתֿ׃
[‏נג] וְשִׁלַּ֞ח אֶתֿ־הַצִּפֹּ֧ר הַֽחַיָּ֛הֿ אֶל־מִח֥וּץ לָעִ֖יר אֶל־פְּנֵ֣י הַשָּׂדֶֿ֑הֿ וְכִֿפֶּ֥ר עַל־הַבַּ֖יִתֿ וְטָהֵֽר׃
[חמישי] [‏נד] זֹ֖אֿתֿ הַתּוֹרָ֑הֿ לְכָֿל־נֶ֥גַֿע הַצָּרַ֖עַתֿ וְלַנָּֽתֶֿק׃
[‏נה] וּלְצָרַ֥עַתֿ הַבֶּ֖גֶֿדֿ וְלַבָּֽיִתֿ׃
[‏נו] וְלַשְׂאֵ֥תֿ וְלַסַּפַּ֖חַתֿ וְלַבֶּהָֽרֶתֿ׃
[‏נז] לְהוֹרֹ֕תֿ בְּי֥וֹם הַטָּמֵ֖א וּבְֿי֣וֹם הַטָּהֹ֑ר זֹ֥אֿתֿ תּוֹרַ֖תֿ הַצָּרָֽעַתֿ׃פ

פרק טו
[‏א] וַיְדַֿבֵּ֣ר יְהֹוָ֔ה אֶל־מֹשֶׁ֥הֿ וְאֶֽל־אַֽהֲרֹ֖ן לֵאֿמֹֽר׃
[‏ב] דַּבְּרוּ֙ אֶל־בְּנֵ֣י יִשְׂרָאֵ֔ל וַֽאֲמַרְתֶּ֖ם אֲלֵהֶ֑ם אִ֣ישׁ אִ֗ישׁ כִּ֤י יִֽהְיֶה֙ זָ֣בֿ מִבְּשָׂר֔וֹ זוֹבֿ֖וֹ טָמֵ֥א הֽוּא׃
[‏ג] וְזֹ֛אֿתֿ תִּֽהְיֶ֥הֿ טֻמְאָתֿ֖וֹ בְּזוֹבֿ֑וֹ רָ֣ר בְּשָׂר֞וֹ אֶתֿ־זוֹב֗וֹ אֽוֹ־הֶחְתִּ֤ים בְּשָׂרוֹ֙ מִזּוֹב֔וֹ טֻמְאָתֿ֖וֹ הִֽוא׃
[‏ד] כָּל־הַמִּשְׁכָּ֗בֿ אֲשֶׁ֨ר יִשְׁכַּ֥בֿ עָלָ֛יו הַזָּ֖בֿ יִטְמָ֑א וְכָֽֿל־הַכְּלִ֛י אֲשֶׁר־יֵשֵׁ֥בֿ עָלָ֖יו יִטְמָֽא׃
[‏ה] וְאִ֕ישׁ אֲשֶׁ֥ר יִגַּ֖ע בְּמִשְׁכָּבֿ֑וֹ יְכַֿבֵּ֧ס בְּגָֿדָֿ֛יו וְרָחַ֥ץ בַּמַּ֖יִם וְטָמֵ֥א עַדֿ־הָעָֽרֶבֿ׃
[‏ו] וְהַיֹּשֵׁב֙ עַֽל־הַכְּלִ֔י אֲשֶׁר־יֵשֵׁ֥בֿ עָלָ֖יו הַזָּ֑בֿ יְכַֿבֵּ֧ס בְּגָֿדָֿ֛יו וְרָחַ֥ץ בַּמַּ֖יִם וְטָמֵ֥א עַדֿ־הָעָֽרֶבֿ׃
[‏ז] וְהַנֹּגֵֿ֖עַ בִּבְֿשַׂ֣ר הַזָּ֑בֿ יְכַֿבֵּ֧ס בְּגָֿדָֿ֛יו וְרָחַ֥ץ בַּמַּ֖יִם וְטָמֵ֥א עַדֿ־הָעָֽרֶבֿ׃
[‏ח] וְכִֽֿי־יָרֹ֥ק הַזָּ֖בֿ בַּטָּה֑וֹר וְכִֿבֶּ֧ס בְּגָֿדָֿ֛יו וְרָחַ֥ץ בַּמַּ֖יִם וְטָמֵ֥א עַדֿ־הָעָֽרֶבֿ׃
[‏ט] וְכָֿל־הַמֶּרְכָּ֗בֿ אֲשֶׁ֨ר יִרְכַּ֥בֿ עָלָ֛יו הַזָּ֖בֿ יִטְמָֽא׃
[‏י] וְכָֿל־הַנֹּגֵ֗עַ בְּכֹֿל֙ אֲשֶׁ֣ר יִֽהְיֶ֣הֿ תַֿחְתָּ֔יו יִטְמָ֖א עַדֿ־הָעָ֑רֶבֿ וְהַנּוֹשֵׂ֣א אוֹתָ֔ם יְכַֿבֵּ֧ס בְּגָֿדָֿ֛יו וְרָחַ֥ץ בַּמַּ֖יִם וְטָמֵ֥א עַדֿ־הָעָֽרֶבֿ׃
[‏יא] וְכֹ֨ל אֲשֶׁ֤ר יִֽגַּע־בּוֹ֙ הַזָּ֔בֿ וְיָדָֿ֖יו לֹֽא־שָׁטַ֣ףֿ בַּמָּ֑יִם וְכִֿבֶּ֧ס בְּגָֿדָֿ֛יו וְרָחַ֥ץ בַּמַּ֖יִם וְטָמֵ֥א עַדֿ־הָעָֽרֶבֿ׃
[‏יב] וּכְֿלִי־חֶ֛רֶשׂ אֲשֶׁר־יִגַּע־בּ֥וֹ הַזָּ֖בֿ יִשָּׁבֵֿ֑ר וְכָֿל־כְּלִי־עֵ֔ץ יִשָּׁטֵ֖ףֿ בַּמָּֽיִם׃
[‏יג] וְכִֽֿי־יִטְהַ֤ר הַזָּב֙ מִזּוֹב֔וֹ וְסָ֨פַֿר ל֜וֹ שִׁבְֿעַ֥תֿ יָמִ֛ים לְטָֽהֳרָתֿ֖וֹ וְכִֿבֶּ֣ס בְּגָֿדָֿ֑יו וְרָחַ֧ץ בְּשָׂר֛וֹ בְּמַ֥יִם חַיִּ֖ים וְטָהֵֽר׃
[‏יד] וּבַֿיּ֣וֹם הַשְּׁמִינִ֗י יִֽקַּח־לוֹ֙ שְׁתֵּ֣י תֹֿרִ֔ים א֥וֹ שְׁנֵ֖י בְּנֵ֣י יוֹנָ֑הֿ וּבָֿ֣א׀ לִפְֿנֵ֣י יְהֹוָ֗ה אֶל־פֶּ֙תַֿח֙ אֹ֣הֶל מוֹעֵ֔דֿ וּנְתָֿנָ֖ם אֶל־הַכֹּהֵֽן׃
[‏טו] וְעָשָׂ֤הֿ אֹתָֿם֙ הַכֹּהֵ֔ן אֶחָ֣דֿ חַטָּ֔אֿתֿ וְהָֽאֶחָ֖דֿ עֹלָ֑הֿ וְכִֿפֶּ֨ר עָלָ֧יו הַכֹּהֵ֛ן לִפְֿנֵ֥י יְהֹוָ֖ה מִזּוֹבֽֿוֹ׃ס
[ששי] [‏טז] וְאִ֕ישׁ כִּֽי־תֵֿצֵ֥א מִמֶּ֖נּוּ שִׁכְֿבַֿתֿ־זָ֑רַע וְרָחַ֥ץ בַּמַּ֛יִם אֶתֿ־כָּל־בְּשָׂר֖וֹ וְטָמֵ֥א עַדֿ־הָעָֽרֶבֿ׃
[‏יז] וְכָֿל־בֶּ֣גֶֿדֿ וְכָֿל־ע֔וֹר אֲשֶׁר־יִֽהְיֶ֥הֿ עָלָ֖יו שִׁכְֿבַֿתֿ־זָ֑רַע וְכֻֿבַּ֥ס בַּמַּ֖יִם וְטָמֵ֥א עַדֿ־הָעָֽרֶבֿ׃
[‏יח] וְאִשָּׁ֕הֿ אֲשֶׁ֨ר יִשְׁכַּ֥בֿ אִ֛ישׁ אֹתָֿ֖הּ שִׁכְֿבַֿתֿ־זָ֑רַע וְרָֽחֲצ֣וּ בַֿמַּ֔יִם וְטָֽמְא֖וּ עַדֿ־הָעָֽרֶבֿ׃פ
[‏יט] וְאִשָּׁה֙ כִּי־תִֽֿהְיֶ֣הֿ זָבָ֔הֿ דָּ֛ם יִֽהְיֶ֥הֿ זֹבָֿ֖הּ בִּבְֿשָׂרָ֑הּ שִׁבְֿעַ֤תֿ יָמִים֙ תִּֽהְיֶ֣הֿ בְֿנִדָּתָ֔הּ וְכָֿל־הַנֹּגֵֿ֥עַ בָּ֖הּ יִטְמָ֥א עַדֿ־הָעָֽרֶבֿ׃
[‏כ] וְכֹֿל֩ אֲשֶׁ֨ר תִּשְׁכַּ֥בֿ עָלָ֛יו בְּנִדָּתָֿ֖הּ יִטְמָ֑א וְכֹֿ֛ל אֲשֶׁר־תֵּשֵׁ֥בֿ עָלָ֖יו יִטְמָֽא׃
[‏כא] וְכָֿל־הַנֹּגֵֿ֖עַ בְּמִשְׁכָּבָֿ֑הּ יְכַֿבֵּ֧ס בְּגָֿדָֿ֛יו וְרָחַ֥ץ בַּמַּ֖יִם וְטָמֵ֥א עַדֿ־הָעָֽרֶבֿ׃
[‏כב] וְכָ֨ל־הַנֹּגֵ֔עַ בְּכָֿל־כְּלִ֖י אֲשֶׁר־תֵּשֵׁ֣בֿ עָלָ֑יו יְכַֿבֵּ֧ס בְּגָֿדָֿ֛יו וְרָחַ֥ץ בַּמַּ֖יִם וְטָמֵ֥א עַדֿ־הָעָֽרֶבֿ׃
[‏כג] וְאִ֨ם עַֽל־הַמִּשְׁכָּ֜בֿ ה֗וּא א֧וֹ עַֽל־הַכְּלִ֛י אֲשֶׁר־הִ֥וא יֹשֶֽׁבֶֿתֿ־עָלָ֖יו בְּנָגְֿעוֹ־בֿ֑וֹ יִטְמָ֖א עַדֿ־הָעָֽרֶבֿ׃
[‏כד] וְאִ֡ם שָׁכֹֿב֩ יִשְׁכַּ֨בֿ אִ֜ישׁ אֹתָ֗הּ וּתְֿהִ֤י נִדָּתָֿהּ֙ עָלָ֔יו וְטָמֵ֖א שִׁבְֿעַ֣תֿ יָמִ֑ים וְכָֿל־הַמִּשְׁכָּ֛בֿ אֲשֶׁר־יִשְׁכַּ֥בֿ עָלָ֖יו יִטְמָֽא׃ס
[‏כה] וְאִשָּׁ֡הֿ כִּֽי־יָזוּב֩ ז֨וֹבֿ דָּמָ֜הּ יָמִ֣ים רַבִּ֗ים בְּלֹא֙ עֶתֿ־נִדָּתָ֔הּ א֥וֹ כִֽֿי־תָֿז֖וּבֿ עַל־נִדָּתָֿ֑הּ כָּל־יְמֵ֞י ז֣וֹבֿ טֻמְאָתָ֗הּ כִּימֵ֧י נִדָּתָֿ֛הּ תִּֽהְיֶ֖הֿ טְמֵאָ֥הֿ הִֽוא׃
[‏כו] כָּל־הַמִּשְׁכָּ֞בֿ אֲשֶׁ֨ר תִּשְׁכַּ֤בֿ עָלָיו֙ כָּל־יְמֵ֣י זוֹבָ֔הּ כְּמִשְׁכַּ֥בֿ נִדָּתָֿ֖הּ יִֽהְיֶהֿ־לָּ֑הּ וְכָֿל־הַכְּלִי֙ אֲשֶׁ֣ר תֵּשֵׁ֣בֿ עָלָ֔יו טָמֵ֣א יִֽהְיֶ֔הֿ כְּטֻמְאַ֖תֿ נִדָּתָֽֿהּ׃
[‏כז] וְכָֿל־הַנּוֹגֵֿ֥עַ בָּ֖ם יִטְמָ֑א וְכִֿבֶּ֧ס בְּגָֿדָֿ֛יו וְרָחַ֥ץ בַּמַּ֖יִם וְטָמֵ֥א עַדֿ־הָעָֽרֶבֿ׃
[‏כח] וְאִם־טָֽהֲרָ֖הֿ מִזּוֹבָֿ֑הּ וְסָ֥פְֿרָהֿ לָּ֛הּ שִׁבְֿעַ֥תֿ יָמִ֖ים וְאַחַ֥ר תִּטְהָֽר׃
[שביעי] [‏כט] וּבַֿיּ֣וֹם הַשְּׁמִינִ֗י תִּֽקַּח־לָהּ֙ שְׁתֵּ֣י תֹֿרִ֔ים א֥וֹ שְׁנֵ֖י בְּנֵ֣י יוֹנָ֑הֿ וְהֵֽבִֿיאָ֤הֿ אוֹתָֿם֙ אֶל־הַכֹּהֵ֔ן אֶל־פֶּ֖תַֿח אֹ֥הֶל מוֹעֵֽדֿ׃
[‏ל] וְעָשָׂ֤הֿ הַכֹּהֵן֙ אֶתֿ־הָֽאֶחָ֣דֿ חַטָּ֔אֿתֿ וְאֶתֿ־הָֽאֶחָ֖דֿ עֹלָ֑הֿ וְכִֿפֶּ֨ר עָלֶ֤יהָ הַכֹּהֵן֙ לִפְֿנֵ֣י יְהֹוָ֔ה מִזּ֖וֹבֿ טֻמְאָתָֽֿהּ׃
[מפטיר] [‏לא] וְהִזַּ‌רְתֶּ֥ם אֶתֿ־בְּנֵֽי־יִשְׂרָאֵ֖ל מִטֻּמְאָתָֿ֑ם וְלֹ֤א יָמֻ֙תֿוּ֙ בְּטֻמְאָתָ֔ם בְּטַמְּאָ֥ם אֶתֿ־מִשְׁכָּנִ֖י אֲשֶׁ֥ר בְּתֿוֹכָֽֿם׃
[‏לב] זֹ֥אֿתֿ תּוֹרַ֖תֿ הַזָּ֑בֿ וַֽאֲשֶׁ֨ר תֵּצֵ֥א מִמֶּ֛נּוּ שִׁכְֿבַֿתֿ־זֶ֖רַע לְטָמְאָהֿ־בָֽֿהּ׃
[‏לג] וְהַדָּוָה֙ בְּנִדָּתָ֔הּ וְהַזָּב֙ אֶתֿ־זוֹב֔וֹ לַזָּכָֿ֖ר וְלַנְּקֵבָֿ֑הֿ וּלְאִ֕ישׁ אֲשֶׁ֥ר יִשְׁכַּ֖בֿ עִם־טְמֵאָֽהֿ׃פ

פרק טז
‏{פרשת אחרי מות} [‏א] וַיְדַֿבֵּ֤ר יְהֹוָה֙ אֶל־מֹשֶׁ֔הֿ אַֽחֲרֵ֣י מ֔וֹתֿ שְׁנֵ֖י בְּנֵ֣י אַֽהֲרֹ֑ן בְּקָרְבָֿתָֿ֥ם‌ לִפְֿנֵֽי־יְהֹוָ֖ה וַיָּמֻֽתֿוּ׃
[‏ב] וַיֹּ֨אֿמֶר יְהֹוָ֜ה אֶל־מֹשֶׁ֗הֿ דַּבֵּר֘ אֶל־אַֽהֲרֹ֣ן אָחִיךָ֒ וְאַל־יָבֹֿ֤א בְֿכָֿל־עֵת֙ אֶל־הַקֹּ֔דֶֿשׁ מִבֵּ֖יתֿ לַפָּרֹ֑כֶֿתֿ אֶל־פְּנֵ֨י הַכַּפֹּ֜רֶתֿ אֲשֶׁ֤ר עַל־הָֽאָרֹן֙ וְלֹ֣א יָמ֔וּתֿ כִּ֚י בֶּֽעָנָ֔ן אֵֽרָאֶ֖הֿ עַל־הַכַּפֹּֽרֶתֿ׃
[‏ג] בְּזֹ֛אֿתֿ יָבֹֿ֥א אַֽהֲרֹ֖ן אֶל־הַקֹּ֑דֶֿשׁ בְּפַֿ֧ר בֶּן־בָּקָ֛ר לְחַטָּ֖אֿתֿ וְאַ֥יִל לְעֹלָֽהֿ׃
[‏ד] כְּתֹֽֿנֶתֿ־בַּ֨דֿ קֹ֜דֶֿשׁ יִלְבָּ֗שׁ וּמִֽכְֿנְסֵי־בַֿד֘ יִֽהְי֣וּ עַל־בְּשָׂרוֹ֒ וּבְֿאַבְֿנֵ֥ט בַּד֙ יַחְגֹּ֔ר וּבְֿמִצְנֶ֥פֶֿתֿ בַּ֖דֿ יִצְנֹ֑ףֿ בִּגְֿדֵֿי־קֹ֣דֶֿשׁ הֵ֔ם וְרָחַ֥ץ בַּמַּ֛יִם אֶתֿ־בְּשָׂר֖וֹ וּלְבֵֿשָֽׁם׃
[‏ה] וּמֵאֵ֗תֿ עֲדַֿת֙ בְּנֵ֣י יִשְׂרָאֵ֔ל יִקַּ֛ח שְׁנֵֽי־שְׂעִירֵ֥י עִזִּ֖ים לְחַטָּ֑אֿתֿ וְאַ֥יִל אֶחָ֖דֿ לְעֹלָֽהֿ׃
[‏ו] וְהִקְרִ֧יבֿ אַֽהֲרֹ֛ן אֶתֿ־פַּ֥ר הַֽחַטָּ֖אֿתֿ אֲשֶׁר־ל֑וֹ וְכִֿפֶּ֥ר בַּֽעֲדֿ֖וֹ וּבְֿעַ֥דֿ בֵּיתֽֿוֹ׃
[‏ז] וְלָקַ֖ח אֶתֿ־שְׁנֵ֣י הַשְּׂעִירִ֑ם וְהֶֽעֱמִ֤ידֿ אֹתָֿם֙ לִפְֿנֵ֣י יְהֹוָ֔ה פֶּ֖תַֿח אֹ֥הֶל מוֹעֵֽדֿ׃
[‏ח] וְנָתַֿ֧ן אַֽהֲרֹ֛ן עַל־שְׁנֵ֥י הַשְּׂעִירִ֖ם גֹּֽרָל֑וֹתֿ גּוֹרָ֤ל אֶחָד֙ לַֽיהֹוָ֔ה וְגֿוֹרָ֥ל אֶחָ֖דֿ לַֽעֲזָאֿזֵֽל׃
[‏ט] וְהִקְרִ֤יבֿ אַֽהֲרֹן֙ אֶתֿ־הַשָּׂעִ֔יר אֲשֶׁ֨ר עָלָ֥הֿ עָלָ֛יו הַגּוֹרָ֖ל לַֽיהֹוָ֑ה וְעָשָׂ֖הוּ חַטָּֽאֿתֿ׃
[‏י] וְהַשָּׂעִ֗יר אֲשֶׁר֩ עָלָ֨הֿ עָלָ֤יו הַגּוֹרָל֙ לַֽעֲזָאֿזֵ֔ל יָֽעֳמַדֿ־חַ֛י לִפְֿנֵ֥י יְהֹוָ֖ה לְכַֿפֵּ֣ר עָלָ֑יו לְשַׁלַּ֥ח אֹתֿ֛וֹ לַֽעֲזָאֿזֵ֖ל הַמִּדְֿבָּֽרָהֿ׃
[‏יא] וְהִקְרִ֨יבֿ אַֽהֲרֹ֜ן אֶתֿ־פַּ֤ר הַֽחַטָּאֿת֙ אֲשֶׁר־ל֔וֹ וְכִֿפֶּ֥ר בַּֽעֲדֿ֖וֹ וּבְֿעַ֣דֿ בֵּיתֿ֑וֹ וְשָׁחַ֛ט אֶתֿ־פַּ֥ר הַֽחַטָּ֖אֿתֿ אֲשֶׁר־לֽוֹ׃
[‏יב] וְלָקַ֣ח מְלֹֽא־הַ֠מַּחְתָּהֿ גַּֽחֲלֵי־אֵ֞שׁ מֵעַ֤ל הַמִּזְבֵּ֙חַ֙ מִלִּפְֿנֵ֣י יְהֹוָ֔ה וּמְלֹ֣א חָפְֿנָ֔יו קְטֹ֥רֶתֿ סַמִּ֖ים דַּקָּ֑הֿ וְהֵבִֿ֖יא מִבֵּ֥יתֿ לַפָּרֹֽכֶֿתֿ׃
[‏יג] וְנָתַֿ֧ן אֶתֿ־הַקְּטֹ֛רֶתֿ עַל־הָאֵ֖שׁ לִפְֿנֵ֣י יְהֹוָ֑ה וְכִֿסָּ֣הֿ׀ עֲנַ֣ן הַקְּטֹ֗רֶתֿ אֶתֿ־הַכַּפֹּ֛רֶתֿ אֲשֶׁ֥ר עַל־הָֽעֵדֿ֖וּתֿ וְלֹ֥א יָמֽוּתֿ׃
[‏יד] וְלָקַח֙ מִדַּ֣ם הַפָּ֔ר וְהִזָּ֧הֿ בְֿאֶצְבָּע֛וֹ עַל־פְּנֵ֥י הַכַּפֹּ֖רֶתֿ קֵ֑דְֿמָהֿ וְלִפְֿנֵ֣י הַכַּפֹּ֗רֶתֿ יַזֶּ֧הֿ שֶֽׁבַֿע־פְּעָמִ֛ים מִן־הַדָּ֖ם בְּאֶצְבָּעֽוֹ׃
[‏טו] וְשָׁחַ֞ט אֶתֿ־שְׂעִ֤יר הַֽחַטָּאֿת֙ אֲשֶׁ֣ר לָעָ֔ם וְהֵבִֿיא֙ אֶתֿ־דָּמ֔וֹ אֶל־מִבֵּ֖יתֿ לַפָּרֹ֑כֶֿתֿ וְעָשָׂ֣הֿ אֶתֿ־דָּמ֗וֹ כַּֽאֲשֶׁ֤ר עָשָׂה֙ לְדַֿ֣ם הַפָּ֔ר וְהִזָּ֥הֿ אֹתֿ֛וֹ עַל־הַכַּפֹּ֖רֶתֿ וְלִפְֿנֵ֥י הַכַּפֹּֽרֶתֿ׃
[‏טז] וְכִֿפֶּ֣ר עַל־הַקֹּ֗דֶֿשׁ מִטֻּמְאֹת֙ בְּנֵ֣י יִשְׂרָאֵ֔ל וּמִפִּשְׁעֵיהֶ֖ם לְכָֿל־חַטֹּאֿתָֿ֑ם וְכֵֿ֤ן יַֽעֲשֶׂה֙ לְאֹ֣הֶל מוֹעֵ֔דֿ הַשֹּׁכֵֿ֣ן אִתָּ֔ם בְּתֿ֖וֹךְֿ טֻמְאֹתָֽֿם׃
[‏יז] וְכָֿל־אָדָ֞ם לֹא־יִֽהְיֶ֣הֿ׀ בְּאֹ֣הֶל מוֹעֵ֗דֿ בְּבֹֿא֛וֹ לְכַֿפֵּ֥ר בַּקֹּ֖דֶֿשׁ עַדֿ־צֵאֿתֿ֑וֹ וְכִֿפֶּ֤ר בַּֽעֲדֿוֹ֙ וּבְֿעַ֣דֿ בֵּית֔וֹ וּבְֿעַ֖דֿ כָּל־קְהַ֥ל יִשְׂרָאֵֽל׃
[שני] [‏יח] וְיָצָ֗א אֶל־הַמִּזְבֵּ֛חַ אֲשֶׁ֥ר לִפְֿנֵֽי־יְהֹוָ֖ה וְכִֿפֶּ֣ר עָלָ֑יו וְלָקַ֞ח מִדַּ֤ם הַפָּר֙ וּמִדַּ֣ם הַשָּׂעִ֔יר וְנָתַֿ֛ן עַל־קַרְנ֥וֹתֿ הַמִּזְבֵּ֖חַ סָבִֽֿיבֿ׃
[‏יט] וְהִזָּ֨הֿ עָלָ֧יו מִן־הַדָּ֛ם בְּאֶצְבָּע֖וֹ שֶׁ֣בַֿע פְּעָמִ֑ים וְטִֽהֲר֣וֹ וְקִדְּשׁ֔וֹ מִטֻּמְאֹ֖תֿ בְּנֵ֥י יִשְׂרָאֵֽל׃
[‏כ] וְכִֿלָּה֙ מִכַּפֵּ֣ר אֶתֿ־הַקֹּ֔דֶֿשׁ וְאֶתֿ־אֹ֥הֶל מוֹעֵ֖דֿ וְאֶתֿ־הַמִּזְבֵּ֑חַ וְהִקְרִ֖יבֿ אֶתֿ־הַשָּׂעִ֥יר הֶחָֽי׃
[‏כא] וְסָמַ֨ךְֿ אַֽהֲרֹ֜ן אֶתֿ־שְׁתֵּ֣י //כתיב// יד֗ו //קרי // יָדָ֗יו עַ֣ל רֹ֣אֿשׁ הַשָּׂעִיר֘ הַחַי֒ וְהִתְֿוַדָּ֣הֿ עָלָ֗יו אֶתֿ־כָּל־עֲוֹנֹת֙ בְּנֵ֣י יִשְׂרָאֵ֔ל וְאֶתֿ־כָּל־פִּשְׁעֵיהֶ֖ם לְכָֿל־חַטֹּאֿתָֿ֑ם וְנָתַֿ֤ן אֹתָֿם֙ עַל־רֹ֣אֿשׁ הַשָּׂעִ֔יר וְשִׁלַּ֛ח בְּיַדֿ־אִ֥ישׁ עִתִּ֖י הַמִּדְֿבָּֽרָהֿ׃
[‏כב] וְנָשָׂ֨א הַשָּׂעִ֥יר עָלָ֛יו אֶתֿ־כָּל־עֲוֹנֹתָֿ֖ם אֶל־אֶ֣רֶץ גְּזֵרָ֑הֿ וְשִׁלַּ֥ח אֶתֿ־הַשָּׂעִ֖יר בַּמִּדְֿבָּֽר׃
[‏כג] וּבָֿ֤א אַֽהֲרֹן֙ אֶל־אֹ֣הֶל מוֹעֵ֔דֿ וּפָֿשַׁט֙ אֶתֿ־בִּגְֿדֵֿ֣י הַבָּ֔דֿ אֲשֶׁ֥ר לָבַֿ֖שׁ בְּבֹֿא֣וֹ אֶל־הַקֹּ֑דֶֿשׁ וְהִנִּיחָ֖ם שָֽׁם׃
[‏כד] וְרָחַ֨ץ אֶתֿ־בְּשָׂר֤וֹ בַֿמַּ֙יִם֙ בְּמָק֣וֹם קָד֔וֹשׁ וְלָבַֿ֖שׁ אֶתֿ־בְּגָֿדָֿ֑יו וְיָצָ֗א וְעָשָׂ֤הֿ אֶתֿ־עֹֽלָתֿוֹ֙ וְאֶתֿ־עֹלַ֣תֿ הָעָ֔ם וְכִֿפֶּ֥ר בַּֽעֲדֿ֖וֹ וּבְֿעַ֥דֿ הָעָֽם׃
[שלישי] [‏כה] וְאֵ֛תֿ חֵ֥לֶבֿ הַֽחַטָּ֖אֿתֿ יַקְטִ֥יר הַמִּזְבֵּֽחָהֿ׃
[‏כו] וְהַֽמְשַׁלֵּ֤חַ אֶתֿ־הַשָּׂעִיר֙ לַֽעֲזָאֿזֵ֔ל יְכַֿבֵּ֣ס בְּגָֿדָ֔יו וְרָחַ֥ץ אֶתֿ־בְּשָׂר֖וֹ בַּמָּ֑יִם וְאַֽחֲרֵי־כֵֿ֖ן יָבֿ֥וֹא אֶל־‍ֽהַמַּֽחֲנֶֽהֿ׃
[‏כז] וְאֵת֩ פַּ֨ר הַֽחַטָּ֜אֿתֿ וְאֵ֣תֿ׀ שְׂעִ֣יר הַֽחַטָּ֗אֿתֿ אֲשֶׁ֨ר הוּבָֿ֤א אֶתֿ־דָּמָם֙ לְכַֿפֵּ֣ר בַּקֹּ֔דֶֿשׁ יוֹצִ֖יא אֶל־מִח֣וּץ ‍ֽלַמַּֽחֲנֶ֑הֿ וְשָֽׂרְפֿ֣וּ בָֿאֵ֔שׁ אֶתֿ־עֹֽרֹתָֿ֥ם וְאֶתֿ־בְּשָׂרָ֖ם וְאֶתֿ־פִּרְשָֽׁם׃
[‏כח] וְהַשֹּׂרֵ֣ףֿ אֹתָ֔ם יְכַֿבֵּ֣ס בְּגָֿדָ֔יו וְרָחַ֥ץ אֶתֿ־בְּשָׂר֖וֹ בַּמָּ֑יִם וְאַֽחֲרֵי־כֵֿ֖ן יָבֿ֥וֹא אֶל־‍ֽהַמַּֽחֲנֶֽהֿ׃
[‏כט] וְהָֽיְתָֿ֥הֿ לָכֶֿ֖ם לְחֻקַּ֣תֿ עוֹלָ֑ם בַּחֹ֣דֶֿשׁ הַ֠שְּׁבִֿיעִי בֶּֽעָשׂ֨וֹר לַחֹ֜דֶֿשׁ תְּעַנּ֣וּ אֶתֿ־נַפְֿשֹֽׁתֵֿיכֶ֗ם וְכָֿל־מְלָאֿכָֿה֙ לֹ֣א תַֽֿעֲשׂ֔וּ הָֽאֶזְרָ֔ח וְהַגֵּ֖ר הַגָּ֥ר בְּתֽֿוֹכְֿכֶֽֿם׃
[‏ל] כִּֽי־בַֿיּ֥וֹם הַזֶּ֛הֿ יְכַֿפֵּ֥ר עֲלֵיכֶֿ֖ם לְטַהֵ֣ר אֶתְֿכֶֿ֑ם מִכֹּל֙ חַטֹּ֣אֿתֵֿיכֶ֔ם לִפְֿנֵ֥י יְהֹוָ֖ה תִּטְהָֽרוּ׃
[‏לא] שַׁבַּ֨תֿ שַׁבָּתֿ֥וֹן הִיא֙ לָכֶ֔ם וְעִנִּיתֶֿ֖ם אֶתֿ־נַפְֿשֹֽׁתֵֿיכֶֿ֑ם חֻקַּ֖תֿ עוֹלָֽם׃
[‏לב] וְכִֿפֶּ֨ר הַכֹּהֵ֜ן אֲשֶׁר־יִמְשַׁ֣ח אֹת֗וֹ וַֽאֲשֶׁ֤ר יְמַלֵּא֙ אֶתֿ־יָד֔וֹ לְכַֿהֵ֖ן תַּ֣חַתֿ אָבִֿ֑יו וְלָבַֿ֛שׁ אֶתֿ־בִּגְֿדֵֿ֥י הַבָּ֖דֿ בִּגְֿדֵֿ֥י הַקֹּֽדֶֿשׁ׃
[‏לג] וְכִֿפֶּר֙ אֶתֿ־מִקְדַּ֣שׁ הַקֹּ֔דֶֿשׁ וְאֶתֿ־אֹ֧הֶל מוֹעֵ֛דֿ וְאֶתֿ־הַמִּזְבֵּ֖חַ יְכַֿפֵּ֑ר וְעַ֧ל הַכֹּֽהֲנִ֛ים וְעַל־כָּל־עַ֥ם הַקָּהָ֖ל יְכַֿפֵּֽר׃
[‏לד] וְהָֽיְתָֿהֿ־זֹּ֨אֿתֿ לָכֶ֜ם לְחֻקַּ֣תֿ עוֹלָ֗ם לְכַֿפֵּ֞ר עַל־בְּנֵ֤י יִשְׂרָאֵל֙ מִכָּל־חַטֹּאֿתָ֔ם אַחַ֖תֿ בַּשָּׁנָ֑הֿ וַיַּ֕עַשׂ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃פ

פרק יז
[רביעי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּ֨ר אֶֽל־אַֽהֲרֹ֜ן וְאֶל־בָּנָ֗יו וְאֶל֙ כָּל־בְּנֵ֣י יִשְׂרָאֵ֔ל וְאָֽמַרְתָּ֖ אֲלֵיהֶ֑ם זֶ֣הֿ הַדָּבָ֔ר אֲשֶׁר־צִוָּ֥הֿ יְהֹוָ֖ה לֵאֿמֹֽר׃
[‏ג] אִ֥ישׁ אִישׁ֙ מִבֵּ֣יתֿ יִשְׂרָאֵ֔ל אֲשֶׁ֨ר יִשְׁחַ֜ט שׁ֥וֹר אוֹ־כֶֿ֛שֶׂבֿ אוֹ־עֵ֖ז ‍ֽבַּמַּֽחֲנֶ֑הֿ א֚וֹ אֲשֶׁ֣ר יִשְׁחָ֔ט מִח֖וּץ ‍ֽלַמַּֽחֲנֶֽהֿ׃
[‏ד] וְאֶל־פֶּ֜תַֿח אֹ֣הֶל מוֹעֵד֘ לֹ֣א הֱבִֿיאוֹ֒ לְהַקְרִ֤יבֿ קָרְבָּן֙ לַֽיהֹוָ֔ה לִפְֿנֵ֖י מִשְׁכַּ֣ן יְהֹוָ֑ה דָּ֣ם יֵֽחָשֵׁ֞בֿ לָאִ֤ישׁ הַהוּא֙ דָּ֣ם שָׁפָ֔ךְֿ וְנִכְֿרַ֛תֿ הָאִ֥ישׁ הַה֖וּא מִקֶּ֥רֶבֿ עַמּֽוֹ׃
[‏ה] לְמַעַן֩ אֲשֶׁ֨ר יָבִ֜יאוּ בְּנֵ֣י יִשְׂרָאֵ֗ל אֶֽתֿ־זִבְֿחֵיהֶם֘ אֲשֶׁ֣ר‌ הֵ֣ם זֹֽבְֿחִים֘ עַל־פְּנֵ֣י הַשָּׂדֶֿה֒ וֶֽהֱבִֿיאֻ֣ם לַֽיהֹוָ֗ה אֶל־פֶּ֛תַֿח אֹ֥הֶל מוֹעֵ֖דֿ אֶל־הַכֹּהֵ֑ן וְזָ֨בְֿח֜וּ זִבְֿחֵ֧י שְׁלָמִ֛ים לַֽיהֹוָ֖ה אוֹתָֽֿם׃
[‏ו] וְזָרַ֨ק הַכֹּהֵ֤ן אֶתֿ־הַדָּם֙ עַל־מִזְבַּ֣ח יְהֹוָ֔ה פֶּ֖תַֿח אֹ֣הֶל מוֹעֵ֑דֿ וְהִקְטִ֣יר הַחֵ֔לֶבֿ לְרֵ֥יחַ נִיחֹ֖חַ לַֽיהֹוָֽה׃
[‏ז] וְלֹֽא־יִזְבְּח֥וּ עוֹד֙ אֶתֿ־זִבְֿחֵיהֶ֔ם לַשְּׂעִירִ֕ם אֲשֶׁ֛ר הֵ֥ם זֹנִ֖ים אַֽחֲרֵיהֶ֑ם חֻקַּ֥תֿ עוֹלָ֛ם תִּֽהְיֶהֿ־זֹּ֥אֿתֿ לָהֶ֖ם לְדֹֽֿרֹתָֽֿם׃
[חמישי] [‏ח] וַֽאֲלֵהֶ֣ם תֹּאֿמַ֔ר אִ֥ישׁ אִישׁ֙ מִבֵּ֣יתֿ יִשְׂרָאֵ֔ל וּמִן־הַגֵּ֖ר אֲשֶׁר־יָגֿ֣וּר בְּתֿוֹכָֿ֑ם אֲשֶׁר־יַֽעֲלֶ֥הֿ עֹלָ֖הֿ אוֹ־זָֽבַֿח׃
[‏ט] וְאֶל־פֶּ֜תַֿח אֹ֤הֶל מוֹעֵד֙ לֹ֣א יְבִֿיאֶ֔נּוּ לַֽעֲשׂ֥וֹתֿ אֹתֿ֖וֹ לַֽיהֹוָ֑ה וְנִכְֿרַ֛תֿ הָאִ֥ישׁ הַה֖וּא מֵֽעַמָּֽיו׃
[‏י] וְאִ֨ישׁ אִ֜ישׁ מִבֵּ֣יתֿ יִשְׂרָאֵ֗ל וּמִן־הַגֵּר֙ הַגָּ֣ר בְּתֿוֹכָ֔ם אֲשֶׁ֥ר יֹאֿכַֿ֖ל כָּל־דָּ֑ם וְנָֽתַֿתִּ֣י פָֿנַ֗י בַּנֶּ֙פֶֿשׁ֙ הָֽאֹכֶֿ֣לֶתֿ אֶתֿ־הַדָּ֔ם וְהִכְֿרַתִּ֥י אֹתָֿ֖הּ מִקֶּ֥רֶבֿ עַמָּֽהּ׃
[‏יא] כִּ֣י נֶ֣פֶֿשׁ הַבָּשָׂר֘ בַּדָּ֣ם הִוא֒ וַֽאֲנִ֞י נְתַֿתִּ֤יו לָכֶֿם֙ עַל־הַמִּזְבֵּ֔חַ לְכַֿפֵּ֖ר עַל־נַפְֿשֹֽׁתֵֿיכֶֿ֑ם כִּֽי־הַדָּ֥ם ה֖וּא בַּנֶּ֥פֶֿשׁ יְכַֿפֵּֽר׃
[‏יב] עַל־כֵּ֤ן אָמַ֙רְתִּי֙ לִבְֿנֵ֣י יִשְׂרָאֵ֔ל כָּל־נֶ֥פֶֿשׁ מִכֶּ֖ם לֹא־תֹֿ֣אֿכַֿל דָּ֑ם וְהַגֵּ֛ר הַגָּ֥ר בְּתֽֿוֹכְֿכֶֿ֖ם לֹא־יֹ֥אֿכַֿל דָּֽם׃
[‏יג] וְאִ֨ישׁ אִ֜ישׁ מִבְּנֵ֣י יִשְׂרָאֵ֗ל וּמִן־הַגֵּר֙ הַגָּ֣ר בְּתֿוֹכָ֔ם אֲשֶׁ֨ר יָצ֜וּדֿ צֵ֥ידֿ חַיָּ֛הֿ אוֹ־ע֖וֹףֿ אֲשֶׁ֣ר יֵֽאָכֵֿ֑ל וְשָׁפַֿךְ֙ אֶתֿ־דָּמ֔וֹ וְכִֿסָּ֖הוּ בֶּֽעָפָֽֿר׃
[‏יד] כִּי־נֶ֣פֶֿשׁ כָּל־בָּשָׂ֗ר דָּמ֣וֹ בְֿנַפְֿשׁוֹ֘ הוּא֒ וָֽאֹמַר֙ לִבְֿנֵ֣י יִשְׂרָאֵ֔ל דַּ֥ם כָּל־בָּשָׂ֖ר לֹ֣א תֹֿאֿכֵֿ֑לוּ כִּ֣י נֶ֤פֶֿשׁ כָּל־בָּשָׂר֙ דָּמ֣וֹ הִ֔וא כָּל־אֹֽכְֿלָ֖יו יִכָּרֵֽתֿ׃
[‏טו] וְכָֿל־נֶ֗פֶֿשׁ אֲשֶׁ֨ר תֹּאֿכַֿ֤ל נְבֵֿלָה֙ וּטְרֵפָ֔הֿ בָּֽאֶזְרָ֖ח וּבַֿגֵּ֑ר וְכִֿבֶּ֨ס בְּגָֿדָ֜יו וְרָחַ֥ץ בַּמַּ֛יִם וְטָמֵ֥א עַדֿ־הָעֶ֖רֶבֿ וְטָהֵֽר׃
[‏טז] וְאִם֙ לֹ֣א יְכַֿבֵּ֔ס וּבְֿשָׂר֖וֹ לֹ֣א יִרְחָ֑ץ וְנָשָׂ֖א עֲוֹנֽוֹ׃פ

פרק יח
[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּר֙ אֶל־בְּנֵ֣י יִשְׂרָאֵ֔ל וְאָֽמַרְתָּ֖ אֲלֵהֶ֑ם אֲנִ֖י יְהֹוָ֥ה אֱלֹֽהֵיכֶֽֿם׃
[‏ג] כְּמַֽעֲשֵׂ֧הֿ אֶֽרֶץ־מִצְרַ֛יִם אֲשֶׁ֥ר יְשַׁבְֿתֶּם־בָּ֖הּ לֹ֣א תַֽֿעֲשׂ֑וּ וּכְֿמַֽעֲשֵׂ֣הֿ אֶֽרֶץ־כְּנַ֡עַן אֲשֶׁ֣ר אֲנִי֩ מֵבִ֨יא אֶתְֿכֶֿ֥ם שָׁ֙מָּה֙ לֹ֣א תַֽֿעֲשׂ֔וּ וּבְֿחֻקֹּֽתֵֿיהֶ֖ם לֹ֥א תֵֿלֵֽכֿוּ׃
[‏ד] אֶתֿ־מִשְׁפָּטַ֧י תַּֽעֲשׂ֛וּ וְאֶתֿ־חֻקֹּתַֿ֥י תִּשְׁמְר֖וּ לָלֶ֣כֶֿתֿ בָּהֶ֑ם אֲנִ֖י יְהֹוָ֥ה אֱלֹֽהֵיכֶֽֿם׃
[‏ה] וּשְׁמַרְתֶּ֤ם אֶתֿ־חֻקֹּתַֿי֙ וְאֶתֿ־מִשְׁפָּטַ֔י אֲשֶׁ֨ר יַֽעֲשֶׂ֥הֿ אֹתָֿ֛ם הָֽאָדָֿ֖ם וָחַ֣י בָּהֶ֑ם אֲנִ֖י יְהֹוָֽה׃ס
[ששי] [‏ו] אִ֥ישׁ אִישׁ֙ אֶל־כָּל־שְׁאֵ֣ר בְּשָׂר֔וֹ לֹ֥א תִֿקְרְבֿ֖וּ לְגַֿלּ֣וֹתֿ עֶרְוָ֑הֿ אֲנִ֖י יְהֹוָֽה׃ס
[‏ז] עֶרְוַ֥תֿ אָבִֿ֛יךָֿ וְעֶרְוַ֥תֿ אִמְּךָֿ֖ לֹ֣א תְֿגַֿלֵּ֑הֿ אִמְּךָֿ֣ הִ֔וא לֹ֥א תְֿגַֿלֶּ֖הֿ עֶרְוָתָֽֿהּ׃ס
[‏ח] עֶרְוַ֥תֿ אֵֽשֶׁתֿ־אָבִֿ֖יךָֿ לֹ֣א תְֿגַֿלֵּ֑הֿ עֶרְוַ֥תֿ אָבִֿ֖יךָֿ הִֽוא׃ס
[‏ט] עֶרְוַ֨תֿ אֲחֽוֹתְֿךָֿ֤ בַֿתֿ־אָבִ֙יךָ֙ א֣וֹ בַֿתֿ־אִמֶּ֔ךָֿ מוֹלֶ֣דֶֿתֿ בַּ֔יִתֿ א֖וֹ מוֹלֶ֣דֶֿתֿ ח֑וּץ לֹ֥א תְֿגַֿלֶּ֖הֿ עֶרְוָתָֽֿן׃ס
[‏י] עֶרְוַ֤תֿ בַּתֿ־בִּנְךָ֙ א֣וֹ בַֽֿתֿ־בִּתְּךָ֔ לֹ֥א תְֿגַֿלֶּ֖הֿ עֶרְוָתָֿ֑ן כִּ֥י עֶרְוָֽתְֿךָֿ֖ הֵֽנָּהֿ׃ס
[‏יא] עֶרְוַ֨תֿ בַּתֿ־אֵ֤שֶׁתֿ אָבִ֙יךָ֙ מוֹלֶ֣דֶֿתֿ אָבִ֔יךָֿ אֲחֽוֹתְֿךָֿ֖ הִ֑וא לֹ֥א תְֿגַֿלֶּ֖הֿ עֶרְוָתָֽֿהּ׃ס
[‏יב] עֶרְוַ֥תֿ אֲחֽוֹתֿ־אָבִֿ֖יךָֿ לֹ֣א תְֿגַֿלֵּ֑הֿ‌ שְׁאֵ֥ר אָבִֿ֖יךָֿ הִֽוא׃ס
[‏יג] עֶרְוַ֥תֿ אֲחֽוֹתֿ־אִמְּךָֿ֖ לֹ֣א תְֿגַֿלֵּ֑הֿ כִּֽי־שְׁאֵ֥ר אִמְּךָֿ֖ הִֽוא׃ס
[‏יד] עֶרְוַ֥תֿ אֲחִֽי־אָבִֿ֖יךָֿ לֹ֣א תְֿגַֿלֵּ֑הֿ אֶל־אִשְׁתּוֹ֙ לֹ֣א תִֿקְרָ֔בֿ דֹּדָֽֿתְֿךָֿ֖ הִֽוא׃ס
[‏טו] עֶרְוַ֥תֿ כַּלָּֽתְֿךָֿ֖ לֹ֣א תְֿגַֿלֵּ֑הֿ אֵ֤שֶׁתֿ בִּנְךָ֙ הִ֔וא לֹ֥א תְֿגַֿלֶּ֖הֿ עֶרְוָתָֽֿהּ׃ס
[‏טז] עֶרְוַ֥תֿ אֵֽשֶׁתֿ־אָחִ֖יךָֿ לֹ֣א תְֿגַֿלֵּ֑הֿ עֶרְוַ֥תֿ אָחִ֖יךָֿ הִֽוא׃ס
[‏יז] עֶרְוַ֥תֿ אִשָּׁ֛הֿ וּבִֿתָּ֖הּ לֹ֣א תְֿגַֿלֵּ֑הֿ אֶֽתֿ־בַּתֿ־בְּנָ֞הּ וְאֶתֿ־בַּתֿ־בִּתָּ֗הּ לֹ֤א תִֿקַּח֙ לְגַֿלּ֣וֹתֿ עֶרְוָתָ֔הּ שַֽׁאֲרָ֥הֿ הֵ֖נָּהֿ זִמָּ֥הֿ הִֽוא׃
[‏יח] וְאִשָּׁ֥הֿ אֶל־אֲחֹתָֿ֖הּ לֹ֣א תִֿקָּ֑ח לִצְרֹ֗ר לְגַֿלּ֧וֹתֿ עֶרְוָתָֿ֛הּ עָלֶ֖יהָ בְּחַיֶּֽיהָ׃
[‏יט] וְאֶל־אִשָּׁ֖הֿ בְּנִדַּ֣תֿ טֻמְאָתָֿ֑הּ לֹ֣א תִֿקְרַ֔בֿ לְגַֿלּ֖וֹתֿ עֶרְוָתָֽֿהּ׃
[‏כ] וְאֶל־אֵ֙שֶׁת֙ עֲמִֽיתְֿךָ֔ לֹֽא־תִֿתֵּ֥ן שְׁכָֿבְֿתְּךָֿ֖ לְזָ֑רַע לְטָמְאָהֿ־בָֽֿהּ׃
[‏כא] וּמִזַּרְעֲךָֿ֥ לֹֽא־תִֿתֵּ֖ן לְהַֽעֲבִֿ֣יר לַמֹּ֑לֶךְֿ וְל֧אֺ תְֿחַלֵּ֛ל אֶתֿ־שֵׁ֥ם אֱלֹהֶ֖יךָֿ אֲנִ֥י יְהֹוָֽה׃
[שביעי] [‏כב] וְאֶ֨תֿ־זָכָ֔ר לֹ֥א תִֿשְׁכַּ֖בֿ מִשְׁכְּבֵֿ֣י אִשָּׁ֑הֿ תּֽוֹעֵבָֿ֖הֿ הִֽוא׃
[‏כג] וּבְֿכָֿל־בְּהֵמָ֛הֿ לֹֽא־תִֿתֵּ֥ן שְׁכָֿבְֿתְּךָֿ֖ לְטָמְאָהֿ־בָֿ֑הּ וְאִשָּׁ֗הֿ לֹֽא־תַֽֿעֲמֹ֞דֿ לִפְֿנֵ֧י בְֿהֵמָ֛הֿ לְרִבְֿעָ֖הּ תֶּ֥בֶֿל הֽוּא׃
[‏כד] אַל־תִּֽטַּמְּא֖וּ בְּכָֿל־אֵ֑לֶּהֿ כִּ֤י בְֿכָֿל־אֵ֙לֶּה֙ נִטְמְא֣וּ הַגּוֹיִ֔ם אֲשֶׁר־אֲנִ֥י מְשַׁלֵּ֖חַ מִפְּנֵיכֶֽֿם׃
[‏כה] וַתִּטְמָ֣א הָאָ֔רֶץ וָֽאֶפְֿקֹ֥דֿ עֲוֹנָ֖הּ עָלֶ֑יהָ וַתָּקִ֥א הָאָ֖רֶץ אֶתֿ־יֹֽשְׁבֶֽֿיהָ׃
[‏כו] וּשְׁמַרְתֶּ֣ם אַתֶּ֗ם אֶתֿ־חֻקֹּתַֿי֙ וְאֶתֿ־מִשְׁפָּטַ֔י וְלֹ֣א תַֽֿעֲשׂ֔וּ מִכֹּ֥ל הַתּֽוֹעֵבֹֿ֖תֿ הָאֵ֑לֶּהֿ הָֽאֶזְרָ֔ח וְהַגֵּ֖ר הַגָּ֥ר בְּתֽֿוֹכְֿכֶֽֿם׃
[‏כז] כִּ֚י אֶתֿ־כָּל־הַתּֽוֹעֵבֹֿ֣תֿ הָאֵ֔ל עָשׂ֥וּ אַנְשֵֽׁי־הָאָ֖רֶץ אֲשֶׁ֣ר לִפְֿנֵיכֶֿ֑ם וַתִּטְמָ֖א הָאָֽרֶץ׃
[מפטיר] [‏כח] וְלֹֽא־תָֿקִ֤יא הָאָ֙רֶץ֙ אֶתְֿכֶ֔ם בְּטַֽמַּֽאֲכֶֿ֖ם אֹתָֿ֑הּ כַּֽאֲשֶׁ֥ר קָאָ֛הֿ אֶתֿ־הַגּ֖וֹי אֲשֶׁ֥ר לִפְֿנֵיכֶֽֿם׃
[‏כט] כִּ֚י כָּל־אֲשֶׁ֣ר יַֽעֲשֶׂ֔הֿ מִכֹּ֥ל הַתּֽוֹעֵבֹֿ֖תֿ הָאֵ֑לֶּהֿ וְנִכְֿרְתֿ֛וּ הַנְּפָֿשׁ֥וֹתֿ הָֽעֹשֹׂ֖תֿ מִקֶּ֥רֶבֿ עַמָּֽם׃
[‏ל] וּשְׁמַרְתֶּ֣ם אֶתֿ־מִשְׁמַרְתִּ֗י לְבִֿלְתִּ֨י עֲשׂ֜וֹתֿ מֵֽחֻקּ֤וֹתֿ הַתּֽוֹעֵבֹֿת֙ אֲשֶׁ֣ר נַֽעֲשׂ֣וּ לִפְֿנֵיכֶ֔ם וְלֹ֥א תִֽֿטַּמְּא֖וּ בָּהֶ֑ם אֲנִ֖י יְהֹוָ֥ה אֱלֹֽהֵיכֶֽֿם׃פ

פרק יט
‏{פרשת קדשים}[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּ֞ר אֶל־כָּל־עֲדַֿ֧תֿ בְּנֵֽי־יִשְׂרָאֵ֛ל וְאָֽמַרְתָּ֥ אֲלֵהֶ֖ם קְדֹֿשִׁ֣ים תִּֽהְי֑וּ כִּ֣י קָד֔וֹשׁ אֲנִ֖י יְהֹוָ֥ה אֱלֹֽהֵיכֶֽֿם׃
[‏ג] אִ֣ישׁ אִמּ֤וֹ וְאָבִֿיו֙ תִּירָ֔אוּ וְאֶתֿ־שַׁבְּתֹֿתַֿ֖י תִּשְׁמֹ֑רוּ אֲנִ֖י יְהֹוָ֥ה אֱלֹֽהֵיכֶֽֿם׃
[‏ד] אַל־תִּפְֿנוּ֙ אֶל־הָֽאֱלִילִ֔ם וֵֽאֿלֹהֵי֙ מַסֵּכָ֔הֿ לֹ֥א תַֽֿעֲשׂ֖וּ לָכֶֿ֑ם אֲנִ֖י יְהֹוָ֥ה אֱלֹֽהֵיכֶֽֿם׃
[‏ה] וְכִֿ֧י תִֿזְבְּח֛וּ זֶ֥בַֿח שְׁלָמִ֖ים לַֽיהֹוָ֑ה לִֽרְצֹֽנְכֶֿ֖ם תִּזְבָּחֻֽהוּ׃
[‏ו] בְּי֧וֹם זִבְֿחֲכֶֿ֛ם יֵֽאָכֵֿ֖ל וּמִֽמָּֽחֳרָ֑תֿ וְהַנּוֹתָֿר֙ עַדֿ־י֣וֹם הַשְּׁלִישִׁ֔י בָּאֵ֖שׁ יִשָּׂרֵֽףֿ׃
[‏ז] וְאִ֛ם הֵֽאָכֹֿ֥ל יֵֽאָכֵֿ֖ל בַּיּ֣וֹם הַשְּׁלִישִׁ֑י פִּגּ֥וּל ה֖וּא לֹ֥א יֵֽרָצֶֽהֿ׃
[‏ח] וְאֹֽכְֿלָיו֙ עֲוֹנ֣וֹ יִשָּׂ֔א כִּֽי־אֶתֿ־קֹ֥דֶֿשׁ יְהֹוָ֖ה חִלֵּ֑ל וְנִכְֿרְתָֿ֛הֿ הַנֶּ֥פֶֿשׁ הַהִ֖וא מֵֽעַמֶּֽיהָ׃
[‏ט] וּֽבְֿקֻצְרְכֶֿם֙ אֶתֿ־קְצִ֣יר אַרְצְכֶ֔ם ל֧אֺ תְֿכַֿלֶּ֛הֿ פְּאַ֥תֿ שָֽׂדְֿךָֿ֖ לִקְצֹ֑ר וְלֶ֥קֶט קְצִֽירְךָֿ֖ לֹ֥א תְֿלַקֵּֽט׃
[‏י] וְכַֿרְמְךָ֙ לֹ֣א תְֿעוֹלֵ֔ל וּפֶֿ֥רֶט כַּרְמְךָֿ֖ לֹ֣א תְֿלַקֵּ֑ט לֶֽעָנִ֤י וְלַגֵּר֙ תַּֽעֲזֹ֣בֿ אֹתָ֔ם אֲנִ֖י יְהֹוָ֥ה אֱלֹֽהֵיכֶֽֿם׃
[‏יא] ל֖אֺ תִּגְֿנֹ֑בֿוּ וְלֹֽא־תְֿכַֽֿחֲשׁ֥וּ וְלֹֽא־תְֿשַׁקְּר֖וּ אִ֥ישׁ בַּֽעֲמִיתֽֿוֹ׃
[‏יב] וְלֹֽא־תִֿשָּֽׁבְֿע֥וּ בִֿשְׁמִ֖י לַשָּׁ֑קֶר וְחִלַּלְתָּ֛ אֶתֿ־שֵׁ֥ם אֱלֹהֶ֖יךָֿ אֲנִ֥י יְהֹוָֽה׃
[‏יג] לֹא־תַֽֿעֲשֹׁ֥ק אֶתֿ־רֵֽעֲךָֿ֖ וְלֹ֣א תִֿגְֿזֹ֑ל לֹֽא־תָֿלִ֞ין פְּעֻלַּ֥תֿ שָׂכִֿ֛יר אִתְּךָֿ֖ עַדֿ־בֹּֽקֶר׃
[‏יד] לֹֽא־תְֿקַלֵּ֣ל חֵרֵ֔שׁ וְלִפְֿנֵ֣י עִוֵּ֔ר לֹ֥א תִֿתֵּ֖ן מִכְֿשֹׁ֑ל וְיָרֵ֥אֿתָֿ מֵּֽאֱלֹהֶ֖יךָֿ אֲנִ֥י יְהֹוָֽה׃
[שני] [‏טו] לֹא־תַֽֿעֲשׂ֥וּ עָ֙וֶל֙ בַּמִּשְׁפָּ֔ט לֹֽא־תִֿשָּׂ֣א פְֿנֵי־דָ֔ל וְלֹ֥א תֶֿהְדַּ֖ר פְּנֵ֣י גָֿדֿ֑וֹל בְּצֶ֖דֶֿק תִּשְׁפֹּ֥ט עֲמִיתֶֽֿךָֿ׃
[‏טז] לֹֽא־תֵֿלֵ֤ךְֿ רָכִֿיל֙ בְּעַמֶּ֔יךָֿ לֹ֥א תַֽֿעֲמֹ֖דֿ עַל־דַּ֣ם רֵעֶ֑ךָֿ אֲנִ֖י יְהֹוָֽה׃
[‏יז] לֹֽא־תִֿשְׂנָ֥א אֶתֿ־אָחִ֖יךָֿ בִּלְבָֿבֶֿ֑ךָֿ הוֹכֵֿ֤חַ תּוֹכִ֙יחַ֙ אֶתֿ־עֲמִיתֶ֔ךָֿ וְלֹֽא־תִֿשָּׂ֥א עָלָ֖יו חֵֽטְא׃
[‏יח] לֹֽא־תִֿקֹּ֤ם וְלֹֽא־תִֿטֹּר֙ אֶתֿ־בְּנֵ֣י עַמֶּ֔ךָֿ וְאָֽהַבְֿתָּ֥ לְרֵֽעֲךָֿ֖ כָּמ֑וֹךָֿ אֲנִ֖י יְהֹוָֽה׃
[‏יט] אֶתֿ־חֻקֹּתַֿי֘ תִּשְׁמֹרוּ֒ בְּהֶמְתְּךָ֙ לֹֽא־תַֿרְבִּ֣יעַ כִּלְאַ֔יִם שָֽׂדְֿךָֿ֖ לֹֽא־תִֿזְרַ֣ע כִּלְאָ֑יִם וּבֶֿ֤גֶֿדֿ כִּלְאַ֙יִם֙ שַֽׁעַטְנֵ֔ז לֹ֥א יַֽעֲלֶ֖הֿ עָלֶֽיךָֿ׃
[‏כ] וְ֠אִישׁ כִּֽי־יִשְׁכַּ֨בֿ אֶתֿ־אִשָּׁ֜הֿ שִׁכְֿבַֿתֿ־זֶ֗רַע וְהִ֤וא שִׁפְֿחָה֙ נֶֽחֱרֶ֣פֶֿתֿ לְאִ֔ישׁ וְהָפְֿדֵּה֙ לֹ֣א נִפְֿדָּ֔תָֿהֿ א֥וֹ חֻפְֿשָׁ֖הֿ לֹ֣א נִתַּן־לָ֑הּ בִּקֹּ֧רֶתֿ תִּֽהְיֶ֛הֿ לֹ֥א יֽוּמְתֿ֖וּ כִּי־לֹ֥א חֻפָּֽשָׁהֿ׃
[‏כא] וְהֵבִֿ֤יא אֶתֿ־אֲשָׁמוֹ֙ לַֽיהֹוָ֔ה אֶל־פֶּ֖תַֿח אֹ֣הֶל מוֹעֵ֑דֿ אֵ֖יל אָשָֽׁם׃
[‏כב] וְכִֿפֶּר֩ עָלָ֨יו הַכֹּהֵ֜ן בְּאֵ֤יל הָֽאָשָׁם֙ לִפְֿנֵ֣י יְהֹוָ֔ה עַל־חַטָּאֿתֿ֖וֹ אֲשֶׁ֣ר חָטָ֑א וְנִסְלַ֣ח ל֔וֹ מֵֽחַטָּאֿתֿ֖וֹ אֲשֶׁ֥ר חָטָֽא׃פ
[שלישי] [‏כג] וְכִֽֿי־תָֿבֹֿ֣אוּ אֶל־הָאָ֗רֶץ וּנְטַעְתֶּם֙ כָּל־עֵ֣ץ מַֽאֲכָ֔ל וַֽעֲרַלְתֶּ֥ם עָרְלָתֿ֖וֹ אֶתֿ־פִּרְי֑וֹ שָׁלֹ֣שׁ שָׁנִ֗ים יִֽהְיֶ֥הֿ לָכֶֿ֛ם עֲרֵלִ֖ים לֹ֥א יֵֽאָכֵֽֿל׃
[‏כד] וּבַֿשָּׁנָה֙ הָֽרְבִֿיעִ֔תֿ יִֽהְיֶ֖הֿ כָּל־פִּרְי֑וֹ קֹ֥דֶֿשׁ הִלּוּלִ֖ים לַֽיהֹוָֽה׃
[‏כה] וּבַֿשָּׁנָ֣הֿ הַֽחֲמִישִׁ֗‌תֿ תֹּֽאֿכְֿלוּ֙ אֶתֿ־פִּרְי֔וֹ לְהוֹסִ֥יףֿ לָכֶֿ֖ם תְּבֽֿוּאָתֿ֑וֹ אֲנִ֖י יְהֹוָ֥ה אֱלֹֽהֵיכֶֽֿם׃
[‏כו] לֹ֥א תֹֽֿאֿכְֿל֖וּ עַל־הַדָּ֑ם לֹ֥א תְֿנַֽחֲשׁ֖וּ וְלֹ֥א תְֿעוֹנֵֽנוּ׃
[‏כז] לֹ֣א תַֿקִּ֔פֿוּ פְּאַ֖תֿ רֹֽאֿשְׁכֶֿ֑ם וְלֹ֣א תַֿשְׁחִ֔יתֿ אֵ֖תֿ פְּאַ֥תֿ זְקָנֶֽךָֿ׃
[‏כח] וְשֶׂ֣רֶט לָנֶ֗פֶֿשׁ לֹ֤א תִֿתְּנוּ֙ בִּבְֿשַׂרְכֶ֔ם וּכְֿתֹֿ֣בֶֿתֿ קַֽעֲקַ֔ע לֹ֥א תִֿתְּנ֖וּ בָּכֶֿ֑ם אֲנִ֖י יְהֹוָֽה‌׃
[‏כט] אַל־תְּחַלֵּ֥ל אֶֽתֿ־בִּתְּךָֿ֖ לְהַזְנוֹתָֿ֑הּ וְלֹֽא־תִֿזְנֶ֣הֿ הָאָ֔רֶץ וּמָֽלְאָ֥הֿ הָאָ֖רֶץ זִמָּֽהֿ׃
[‏ל] אֶתֿ־שַׁבְּתֹֿתַֿ֣י תִּשְׁמֹ֔רוּ וּמִקְדָּשִׁ֖י תִּירָ֑אוּ אֲנִ֖י יְהֹוָֽה׃
[‏לא] אַל־תִּפְֿנ֤וּ אֶל־הָֽאֹבֹֿת֙ וְאֶל־הַיִּדְּעֹנִ֔ים אַל־תְּבַֿקְשׁ֖וּ לְטָמְאָ֣הֿ בָֿהֶ֑ם אֲנִ֖י יְהֹוָ֥ה אֱלֹֽהֵיכֶֽֿם׃
[‏לב] מִפְּנֵ֤י שֵׂיבָֿה֙ תָּק֔וּם וְהָֽדַֿרְתָּ֖ פְּנֵ֣י זָקֵ֑ן וְיָרֵ֥אֿתָֿ מֵּֽאֱלֹהֶ֖יךָֿ אֲנִ֥י יְהֹוָֽה׃ס
[רביעי] [‏לג] וְכִֽֿי־יָגֿ֧וּר אִתְּךָֿ֛‌ גֵּ֖ר בְּאַרְצְכֶֿ֑ם לֹ֥א תֿוֹנ֖וּ אֹתֽֿוֹ׃
[‏לד] כְּאֶזְרָ֣ח מִכֶּם֩ יִֽהְיֶ֨הֿ לָכֶ֜ם הַגֵּ֣ר׀ הַגָּ֣ר אִתְּכֶ֗ם וְאָֽהַבְֿתָּ֥ לוֹ֙ כָּמ֔וֹךָֿ כִּֽי־גֵֿרִ֥ים הֱיִיתֶֿ֖ם בְּאֶ֣רֶץ מִצְרָ֑יִם אֲנִ֖י יְהֹוָ֥ה אֱלֹֽהֵיכֶֽֿם׃
[‏לה] לֹא־תַֽֿעֲשׂ֥וּ עָ֖וֶל בַּמִּשְׁפָּ֑ט בַּמִּדָּ֕הֿ בַּמִּשְׁקָ֖ל וּבַֿמְּשׂוּרָֽהֿ׃
[‏לו] מֹ֧אֿזְנֵי צֶ֣דֶֿק אַבְֿנֵי־צֶ֗דֶֿק אֵ֥יפַֿתֿ צֶ֛דֶֿק וְהִ֥ין צֶ֖דֶֿק יִֽהְיֶ֣הֿ לָכֶֿ֑ם אֲנִי֙ יְהֹוָ֣ה אֱלֹֽהֵיכֶ֔ם אֲשֶׁר־הוֹצֵ֥אֿתִֿי אֶתְֿכֶֿ֖ם מֵאֶ֥רֶץ מִצְרָֽיִם׃
[‏לז] וּשְׁמַרְתֶּ֤ם אֶתֿ־כָּל־חֻקֹּתַֿי֙ וְאֶתֿ־כָּל־מִשְׁפָּטַ֔י וַֽעֲשִׂיתֶֿ֖ם אֹתָֿ֑ם אֲנִ֖י יְהֹוָֽה׃פ

פרק כ
[חמישי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] וְאֶל־בְּנֵ֣י יִשְׂרָאֵל֘ תֹּאֿמַר֒ אִ֣ישׁ אִישׁ֩ מִבְּנֵ֨י יִשְׂרָאֵ֜ל וּמִן־הַגֵּ֣ר׀ הַגָּ֣ר בְּיִשְׂרָאֵ֗ל אֲשֶׁ֨ר יִתֵּ֧ן מִזַּרְע֛וֹ לַמֹּ֖לֶךְֿ מ֣וֹתֿ יוּמָ֑תֿ עַ֥ם הָאָ֖רֶץ יִרְגְּמֻ֥הוּ בָֿאָֽבֶֿן׃
[‏ג] וַֽאֲנִ֞י אֶתֵּ֤ן אֶתֿ־פָּנַי֙ בָּאִ֣ישׁ הַה֔וּא וְהִכְֿרַתִּ֥י אֹתֿ֖וֹ מִקֶּ֣רֶבֿ עַמּ֑וֹ כִּ֤י מִזַּרְעוֹ֙ נָתַֿ֣ן לַמֹּ֔לֶךְֿ לְמַ֗עַן טַמֵּא֙ אֶתֿ־מִקְדָּשִׁ֔י וּלְחַלֵּ֖ל אֶתֿ־שֵׁ֥ם קָדְֿשִֽׁי׃
[‏ד] וְאִ֡ם הַעְלֵ֣ם יַעְלִימֽוּ֩ עַ֨ם הָאָ֜רֶץ אֶתֿ־עֵֽינֵיהֶם֙ מִן־הָאִ֣ישׁ הַה֔וּא בְּתִֿתּ֥וֹ מִזַּרְע֖וֹ לַמֹּ֑לֶךְֿ לְבִֿלְתִּ֖י הָמִ֥יתֿ אֹתֽֿוֹ׃
[‏ה] וְשַׂמְתִּ֨י אֲנִ֧י אֶתֿ־פָּנַ֛י בָּאִ֥ישׁ הַה֖וּא וּבְֿמִשְׁפַּחְתּ֑וֹ וְהִכְֿרַתִּ֨י אֹת֜וֹ וְאֵ֣תֿ׀ כָּל־הַזֹּנִ֣ים אַֽחֲרָ֗יו לִזְנ֛וֹתֿ אַֽחֲרֵ֥י הַמֹּ֖לֶךְֿ מִקֶּ֥רֶבֿ עַמָּֽם׃
[‏ו] וְהַנֶּ֗פֶֿשׁ אֲשֶׁ֨ר תִּפְֿנֶ֤הֿ אֶל־הָֽאֹבֹֿת֙ וְאֶל־הַיִּדְּעֹנִ֔ים לִזְנֹ֖תֿ אַֽחֲרֵיהֶ֑ם וְנָֽתַֿתִּ֤י אֶתֿ־פָּנַי֙ בַּנֶּ֣פֶֿשׁ הַהִ֔וא וְהִכְֿרַתִּ֥י אֹתֿ֖וֹ מִקֶּ֥רֶבֿ עַמּֽוֹ׃
[‏ז] וְהִ֨תְֿקַדִּשְׁתֶּ֔ם וִֽהְיִיתֶֿ֖ם קְדֹֿשִׁ֑ים כִּ֛י‌ אֲנִ֥י יְהֹוָ֖ה אֱלֹֽהֵיכֶֽֿם׃
[ששי] [‏ח] וּשְׁמַרְתֶּם֙ אֶתֿ־חֻקֹּתַ֔י וַֽעֲשִׂיתֶֿ֖ם אֹתָֿ֑ם אֲנִ֥י יְהֹוָ֖ה מְקַדִּשְׁכֶֽֿם׃
[‏ט] כִּי־אִ֣ישׁ אִ֗ישׁ אֲשֶׁ֨ר יְקַלֵּ֧ל אֶתֿ־אָבִֿ֛יו וְאֶתֿ־אִמּ֖וֹ מ֣וֹתֿ יוּמָ֑תֿ אָבִֿ֧יו וְאִמּ֛וֹ קִלֵּ֖ל דָּמָ֥יו בּֽוֹ׃
[‏י] וְאִ֗ישׁ אֲשֶׁ֤ר יִנְאַף֙ אֶתֿ־אֵ֣שֶׁתֿ אִ֔ישׁ אֲשֶׁ֥ר יִנְאַ֖ףֿ אֶתֿ־אֵ֣שֶׁתֿ רֵעֵ֑הוּ מֽוֹתֿ־יוּמַ֥תֿ הַנֹּאֵ֖ףֿ וְהַנֹּאָֽפֶֿתֿ׃
[‏יא] וְאִ֗ישׁ אֲשֶׁ֤ר יִשְׁכַּב֙ אֶתֿ־אֵ֣שֶׁתֿ אָבִ֔יו עֶרְוַ֥תֿ אָבִֿ֖יו גִּלָּ֑הֿ מֽוֹתֿ־יֽוּמְתֿ֥וּ שְׁנֵיהֶ֖ם דְּמֵיהֶ֥ם בָּֽם׃
[‏יב] וְאִ֗ישׁ אֲשֶׁ֤ר יִשְׁכַּב֙ אֶתֿ־כַּלָּת֔וֹ מ֥וֹתֿ יֽוּמְתֿ֖וּ שְׁנֵיהֶ֑ם תֶּ֥בֶֿל עָשׂ֖וּ דְּמֵיהֶ֥ם בָּֽם׃
[‏יג] וְאִ֗ישׁ אֲשֶׁ֨ר יִשְׁכַּ֤בֿ אֶתֿ־זָכָֿר֙ מִשְׁכְּבֵֿ֣י אִשָּׁ֔הֿ תּֽוֹעֵבָֿ֥הֿ עָשׂ֖וּ שְׁנֵיהֶ֑ם מ֥וֹתֿ יוּמָ֖תֿוּ דְּמֵיהֶ֥ם בָּֽם׃
[‏יד] וְאִ֗ישׁ אֲשֶׁ֨ר יִקַּ֧ח אֶתֿ־אִשָּׁ֛הֿ וְאֶתֿ־אִמָּ֖הּ זִמָּ֣הֿ הִ֑וא בָּאֵ֞שׁ יִשְׂרְפֿ֤וּ אֹתֿוֹ֙ וְאֶתְֿהֶ֔ן וְלֹא־תִֽֿהְיֶ֥הֿ זִמָּ֖הֿ בְּתֽֿוֹכְֿכֶֽֿם׃
[‏טו] וְאִ֗ישׁ אֲשֶׁ֨ר יִתֵּ֧ן שְׁכָֿבְֿתּ֛וֹ בִּבְֿהֵמָ֖הֿ מ֣וֹתֿ יוּמָ֑תֿ וְאֶתֿ־הַבְּהֵמָ֖הֿ תַּֽהֲרֹֽגֿוּ׃
[‏טז] וְאִשָּׁ֗הֿ אֲשֶׁ֨ר תִּקְרַ֤בֿ אֶל־כָּל־בְּהֵמָה֙ לְרִבְֿעָ֣הֿ אֹתָ֔הּ וְהָֽרַגְֿתָּ֥ אֶתֿ־הָֽאִשָּׁ֖הֿ וְאֶתֿ־הַבְּהֵמָ֑הֿ מ֥וֹתֿ יוּמָ֖תֿוּ דְּמֵיהֶ֥ם בָּֽם׃
[‏יז] וְאִ֣ישׁ אֲשֶׁר־יִקַּ֣ח אֶתֿ־אֲחֹת֡וֹ בַּתֿ־אָבִֿ֣יו א֣וֹ בַֿתֿ־אִ֠מּוֹ וְרָאָ֨הֿ אֶתֿ־עֶרְוָתָ֜הּ וְהִ֨יא תִֿרְאֶ֤הֿ אֶתֿ־עֶרְוָתֿוֹ֙ חֶ֣סֶדֿ ה֔וּא וְנִ֨כְֿרְת֔וּ לְעֵינֵ֖י בְּנֵ֣י עַמָּ֑ם עֶרְוַ֧תֿ אֲחֹתֿ֛וֹ גִּלָּ֖הֿ עֲוֹנ֥וֹ יִשָּֽׂא׃
[‏יח] וְ֠אִישׁ אֲשֶׁר־יִשְׁכַּ֨בֿ אֶתֿ־אִשָּׁ֜הֿ דָּוָ֗הֿ וְגִֿלָּ֤הֿ אֶתֿ־עֶרְוָתָֿהּ֙ אֶתֿ־מְקֹרָ֣הּ הֶֽעֱרָ֔הֿ וְהִ֕וא גִּלְּתָֿ֖הֿ אֶתֿ־מְק֣וֹר דָּמֶ֑יהָ וְנִכְֿרְתֿ֥וּ שְׁנֵיהֶ֖ם מִקֶּ֥רֶבֿ עַמָּֽם׃
[‏יט] וְעֶרְוַ֨תֿ אֲח֧וֹתֿ אִמְּךָֿ֛ וַֽאֲח֥וֹתֿ אָבִֿ֖יךָֿ לֹ֣א תְֿגַֿלֵּ֑הֿ כִּ֧י אֶתֿ־שְׁאֵר֛וֹ הֶֽעֱרָ֖הֿ עֲוֹנָ֥ם יִשָּֽׂאוּ׃
[‏כ] וְאִ֗ישׁ אֲשֶׁ֤ר יִשְׁכַּב֙ אֶתֿ־דֹּ֣דָֿת֔וֹ עֶרְוַ֥תֿ דֹּדֿ֖וֹ גִּלָּ֑הֿ חֶטְאָ֥ם יִשָּׂ֖אוּ עֲרִירִ֥ים יָמֻֽתֿוּ׃
[‏כא] וְאִ֗ישׁ אֲשֶׁ֥ר יִקַּ֛ח אֶתֿ־אֵ֥שֶׁתֿ אָחִ֖יו נִדָּ֣הֿ הִ֑וא עֶרְוַ֥תֿ אָחִ֛יו גִּלָּ֖הֿ עֲרִירִ֥ים יִֽהְיֽוּ׃
[‏כב] וּשְׁמַרְתֶּ֤ם אֶתֿ־כָּל־חֻקֹּתַֿי֙ וְאֶתֿ־כָּל־מִשְׁפָּטַ֔י וַֽעֲשִׂיתֶֿ֖ם אֹתָֿ֑ם וְלֹֽא־תָֿקִ֤יא אֶתְֿכֶֿם֙ הָאָ֔רֶץ אֲשֶׁ֨ר אֲנִ֜י מֵבִֿ֥יא אֶתְֿכֶֿ֛ם שָׁ֖מָּהֿ לָשֶׁ֥בֶֿתֿ בָּֽהּ׃
[שביעי] [‏כג] וְלֹ֤א תֵֽֿלְכֿוּ֙ בְּחֻקֹּ֣תֿ הַגּ֔וֹי אֲשֶׁר־אֲנִ֥י מְשַׁלֵּ֖חַ מִפְּנֵיכֶֿ֑ם כִּ֤י אֶתֿ־כָּל־אֵ֙לֶּה֙ עָשׂ֔וּ וָֽאָקֻ֖ץ בָּֽם׃
[‏כד] וָֽאֹמַ֣ר לָכֶ֗ם אַתֶּם֘ תִּֽירְשׁ֣וּ אֶתֿ־אַדְֿמָתָֿם֒ וַֽאֲנִ֞י אֶתְּנֶ֤נָּהֿ לָכֶֿם֙ לָרֶ֣שֶׁתֿ אֹתָ֔הּ אֶ֛רֶץ זָבַֿ֥תֿ חָלָ֖בֿ וּדְֿבָֿ֑שׁ אֲנִי֙ יְהֹוָ֣ה אֱלֹֽהֵיכֶ֔ם אֲשֶׁר־הִבְֿדַּ֥לְתִּי אֶתְֿכֶֿ֖ם מִן־הָֽעַמִּֽים׃
[מפטיר] [‏כה] וְהִבְֿדַּלְתֶּ֞ם בֵּֽין־הַבְּהֵמָ֤הֿ הַטְּהֹרָה֙ לַטְּמֵאָ֔הֿ וּבֵֿין־הָע֥וֹףֿ הַטָּמֵ֖א לַטָּהֹ֑ר וְלֹֽא־תְֿשַׁקְּצ֨וּ אֶתֿ־נַפְֿשֹֽׁתֵֿיכֶ֜ם בַּבְּהֵמָ֣הֿ וּבָֿע֗וֹףֿ וּבְֿכֹֿל֙ אֲשֶׁ֣ר תִּרְמֹ֣שׂ הָֽאֲדָֿמָ֔הֿ אֲשֶׁר־הִבְֿדַּ֥לְתִּי לָכֶֿ֖ם לְטַמֵּֽא׃
[‏כו] וִֽהְיִ֤יתֶֿם לִי֙ קְדֹֿשִׁ֔ים כִּ֥י קָדֿ֖וֹשׁ אֲנִ֣י יְהֹוָ֑ה וָֽאַבְֿדִּ֥ל אֶתְֿכֶֿ֛ם מִן־הָֽעַמִּ֖ים לִֽהְי֥וֹתֿ לִֽי׃
[‏כז] וְאִ֣ישׁ אֽוֹ־אִשָּׁ֗הֿ כִּי־יִֽהְיֶ֨הֿ בָֿהֶ֥ם א֛וֹבֿ א֥וֹ יִדְּעֹנִ֖י מ֣וֹתֿ יוּמָ֑תֿוּ בָּאֶ֛בֶֿן יִרְגְּמ֥וּ אֹתָֿ֖ם דְּמֵיהֶ֥ם בָּֽם׃פ

פרק כא
‏{פרשת אמר}[‏א] וַיֹּ֤אֿמֶר יְהֹוָה֙ אֶל־מֹשֶׁ֔הֿ אֱמֹ֥ר אֶל־הַכֹּֽהֲנִ֖ים בְּנֵ֣י אַֽהֲרֹ֑ן וְאָֽמַרְתָּ֣ אֲלֵהֶ֔ם לְנֶ֥פֶֿשׁ לֹֽא־יִטַּמָּ֖א בְּעַמָּֽיו׃
[‏ב] כִּ֚י אִם־לִשְׁאֵר֔וֹ הַקָּרֹ֖בֿ אֵלָ֑יו לְאִמּ֣וֹ וּלְאָבִ֔יו וְלִבְֿנ֥וֹ וּלְבִֿתּ֖וֹ וּלְאָחִֽיו׃
[‏ג] וְלַֽאֲחֹתֿ֤וֹ הַבְּתֿוּלָה֙ הַקְּרוֹבָֿ֣הֿ אֵלָ֔יו אֲשֶׁ֥ר לֹא־הָֽיְתָֿ֖הֿ לְאִ֑ישׁ לָ֖הּ יִטַּמָּֽא׃
[‏ד] לֹ֥א יִטַּמָּ֖א בַּ֣עַל בְּעַמָּ֑יו לְהֵ֖חַלּֽוֹ׃
[‏ה] לֹֽא־//כתיב // יקרח֤ה // קרי // יִקְרְח֤וּ קָרְחָה֙ בְּרֹאֿשָׁ֔ם וּפְֿאַ֥תֿ זְקָנָ֖ם לֹ֣א יְגַֿלֵּ֑חוּ וּבִ֨בְֿשָׂרָ֔ם לֹ֥א יִשְׂרְט֖וּ שָׂרָֽטֶתֿ׃
[‏ו] קְדֹֿשִׁ֤ים יִֽהְיוּ֙ לֵאֿלֹ֣הֵיהֶ֔ם וְלֹ֣א יְחַלְּל֔וּ שֵׁ֖ם אֱלֹֽהֵיהֶ֑ם כִּי֩ אֶתֿ־אִשֵּׁ֨י יְהֹוָ֜ה לֶ֧חֶם אֱלֹֽהֵיהֶ֛ם הֵ֥ם מַקְרִיבִֿ֖ם וְהָ֥יוּ קֹֽדֶֿשׁ׃
[‏ז] אִשָּׁ֨הֿ זֹנָ֤הֿ וַֽחֲלָלָה֙ לֹ֣א יִקָּ֔חוּ וְאִשָּׁ֛הֿ גְּרוּשָׁ֥הֿ מֵֽאִישָׁ֖הּ לֹ֣א יִקָּ֑חוּ כִּֽי־קָדֹֿ֥שׁ ה֖וּא לֵֽאֿלֹהָֽיו׃
[‏ח] וְקִ֨דַּשְׁתּ֔וֹ כִּֽי־אֶתֿ־לֶ֥חֶם אֱלֹהֶ֖יךָֿ ה֣וּא מַקְרִ֑יבֿ קָדֹֿשׁ֙ יִֽהְיֶהֿ־לָּ֔ךְֿ כִּ֣י קָד֔וֹשׁ אֲנִ֥י יְהֹוָ֖ה מְקַדִּשְׁכֶֽֿם׃
[‏ט] וּבַֿת֙ אִ֣ישׁ כֹּהֵ֔ן כִּ֥י תֵֿחֵ֖ל לִזְנ֑וֹתֿ אֶתֿ־אָבִ֙יהָ֙ הִ֣יא מְחַלֶּ֔לֶתֿ בָּאֵ֖שׁ תִּשָּׂרֵֽףֿ׃ס
[‏י] וְהַכֹּהֵן֩ הַגָּד֨וֹל מֵֽאֶחָ֜יו ‍ֽאֲשֶׁר־יוּצַ֥ק עַל־רֹאֿשׁ֣וֹ׀ שֶׁ֤מֶן הַמִּשְׁחָה֙ וּמִלֵּ֣א אֶתֿ־יָד֔וֹ לִלְבֹּ֖שׁ אֶתֿ־הַבְּגָֿדִֿ֑ים אֶתֿ־רֹאֿשׁוֹ֙ לֹ֣א יִפְֿרָ֔ע וּבְֿגָֿדָֿ֖יו לֹ֥א יִפְֿרֹֽם׃
[‏יא] וְעַ֛ל כָּל־נַפְֿשֹׁ֥תֿ מֵ֖תֿ לֹ֣א יָבֹֿ֑א לְאָבִֿ֥יו וּלְאִמּ֖וֹ לֹ֥א יִטַּמָּֽא׃
[‏יב] וּמִן־הַמִּקְדָּשׁ֙ לֹ֣א יֵצֵ֔א וְלֹ֣א יְחַלֵּ֔ל אֵ֖תֿ מִקְדַּ֣שׁ אֱלֹהָ֑יו כִּ֡י נֵ֠זֶר שֶׁ֣מֶן מִשְׁחַ֧תֿ אֱלֹהָ֛יו עָלָ֖יו אֲנִ֥י יְהֹוָֽה׃
[‏יג] וְה֕וּא אִשָּׁ֥הֿ בִֿבְֿתֿוּלֶ֖יהָ יִקָּֽח׃
[‏יד] אַלְמָנָ֤הֿ וּגְֿרוּשָׁה֙ וַֽחֲלָלָ֣הֿ זֹנָ֔הֿ אֶתֿ־אֵ֖לֶּהֿ לֹ֣א יִקָּ֑ח כִּ֛י אִם־בְּתֿוּלָ֥הֿ מֵֽעַמָּ֖יו יִקַּ֥ח אִשָּֽׁהֿ׃
[‏טו] וְלֹֽא־יְחַלֵּ֥ל זַרְע֖וֹ בְּעַמָּ֑יו כִּ֛י אֲנִ֥י יְהֹוָ֖ה מְקַדְּשֽׁוֹ׃ס
[שני] [‏טז] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יז] דַּבֵּ֥ר אֶֽל־אַֽהֲרֹ֖ן לֵאֿמֹ֑ר אִ֣ישׁ מִֽזַּרְעֲךָ֞ לְדֹֽֿרֹתָ֗ם אֲשֶׁ֨ר יִֽהְיֶ֥הֿ בֿוֹ֙ מ֔וּם לֹ֣א יִקְרַ֔בֿ לְהַקְרִ֖יבֿ לֶ֥חֶם אֱלֹהָֽיו׃
[‏יח] כִּ֥י כָֿל־אִ֛ישׁ אֲשֶׁר־בּ֥וֹ מ֖וּם לֹ֣א יִקְרָ֑בֿ אִ֤ישׁ עִוֵּר֙ א֣וֹ פִֿסֵּ֔חַ א֥וֹ חָרֻ֖ם א֥וֹ שָׂרֽוּעַ׃
[‏יט] א֣וֹ אִ֔ישׁ אֲשֶׁר־יִֽהְיֶ֥הֿ בֿ֖וֹ שֶׁ֣בֶֿר רָ֑גֶֿל א֖וֹ שֶׁ֥בֶֿר יָֽדֿ׃
[‏כ] אֽוֹ־גִֿבֵּ֣ן אוֹ־דַ֔ק א֖וֹ תְּבַֿלֻּ֣ל בְּעֵינ֑וֹ א֤וֹ גָֿרָב֙ א֣וֹ יַלֶּ֔פֶֿתֿ א֖וֹ מְר֥וֹחַ אָֽשֶׁךְֿ׃
[‏כא] כָּל־אִ֞ישׁ אֲשֶׁר־בּ֣וֹ מ֗וּם מִזֶּ֙רַע֙ אַֽהֲרֹ֣ן הַכֹּהֵ֔ן לֹ֣א יִגַּ֔שׁ לְהַקְרִ֖יבֿ אֶתֿ־אִשֵּׁ֣י יְהֹוָ֑ה מ֣וּם בּ֔וֹ אֵ֚תֿ לֶ֣חֶם אֱלֹהָ֔יו לֹ֥א יִגַּ֖שׁ לְהַקְרִֽיבֿ׃
[‏כב] לֶ֣חֶם אֱלֹהָ֔יו מִקָּדְֿשֵׁ֖י הַקֳּדָֿשִׁ֑ים וּמִן־הַקֳּדָֿשִׁ֖ים יֹאֿכֵֽֿל׃
[‏כג] אַ֣ךְֿ אֶל־הַפָּרֹ֜כֶֿתֿ לֹ֣א יָבֹ֗א וְאֶל־הַמִּזְבֵּ֛חַ לֹ֥א יִגַּ֖שׁ כִּי־מ֣וּם בּ֑וֹ וְלֹ֤א יְחַלֵּל֙ אֶתֿ־מִקְדָּשַׁ֔י כִּ֛י אֲנִ֥י יְהֹוָ֖ה מְקַדְּשָֽׁם׃
[‏כד] וַיְדַֿבֵּ֣ר מֹשֶׁ֔הֿ אֶֽל־אַֽהֲרֹ֖ן וְאֶל־בָּנָ֑יו וְאֶֽל־כָּל־בְּנֵ֖י יִשְׂרָאֵֽל׃פ

פרק כב
[‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּ֨ר אֶֽל־אַֽהֲרֹ֜ן וְאֶל־בָּנָ֗יו וְיִנָּֽזְרוּ֙ מִקָּדְֿשֵׁ֣י בְֿנֵֽי־יִשְׂרָאֵ֔ל וְלֹ֥א יְחַלְּל֖וּ אֶתֿ־שֵׁ֣ם קָדְֿשִׁ֑י אֲשֶׁ֨ר הֵ֧ם מַקְדִּשִׁ֛ים לִ֖י אֲנִ֥י יְהֹוָֽה׃
[‏ג] אֱמֹ֣ר אֲלֵהֶ֗ם לְדֹֿרֹ֨תֵֿיכֶ֜ם כָּל־אִ֣ישׁ׀ אֲשֶׁר־יִקְרַ֣בֿ מִכָּל־זַרְעֲכֶ֗ם אֶל־הַקֳּדָֿשִׁים֙ אֲשֶׁ֨ר יַקְדִּ֤ישׁוּ בְֿנֵֽי־יִשְׂרָאֵל֙ לַֽיהֹוָ֔ה וְטֻמְאָתֿ֖וֹ עָלָ֑יו וְנִכְֿרְתָ֞הֿ הַנֶּ֧פֶֿשׁ הַהִ֛וא מִלְּפָֿנַ֖י אֲנִ֥י יְהֹוָֽה׃
[‏ד] אִ֣ישׁ אִ֞ישׁ מִזֶּ֣רַע אַֽהֲרֹ֗ן וְה֤וּא צָר֙וּעַ֙ א֣וֹ זָ֔בֿ בַּקֳּדָֿשִׁים֙ לֹ֣א יֹאֿכַ֔ל עַ֖דֿ אֲשֶׁ֣ר יִטְהָ֑ר וְהַנֹּגֵ֙עַ֙ בְּכָֿל־טְמֵא־נֶ֔פֶֿשׁ א֣וֹ אִ֔ישׁ אֲשֶׁר־תֵּצֵ֥א מִמֶּ֖נּוּ שִׁכְֿבַֿתֿ־זָֽרַע׃
[‏ה] אוֹ־אִישׁ֙ אֲשֶׁ֣ר יִגַּ֔ע בְּכָֿל־שֶׁ֖רֶץ אֲשֶׁ֣ר יִטְמָא־ל֑וֹ א֤וֹ בְֿאָדָֿם֙ אֲשֶׁ֣ר יִטְמָא־ל֔וֹ לְכֹֿ֖ל טֻמְאָתֽֿוֹ׃
[‏ו] נֶ֚פֶֿשׁ אֲשֶׁ֣ר תִּֽגַּע־בּ֔וֹ וְטָֽמְאָ֖הֿ עַדֿ־הָעָ֑רֶבֿ וְלֹ֤א יֹאֿכַֿל֙ מִן־הַקֳּדָֿשִׁ֔ים כִּ֛י אִם־רָחַ֥ץ בְּשָׂר֖וֹ בַּמָּֽיִם׃
[‏ז] וּבָֿ֥א הַשֶּׁ֖מֶשׁ וְטָהֵ֑ר וְאַחַר֙ יֹאֿכַֿ֣ל מִן־הַקֳּדָֿשִׁ֔ים כִּ֥י לַחְמ֖וֹ הֽוּא׃
[‏ח] נְבֵֿלָ֧הֿ וּטְרֵפָֿ֛הֿ לֹ֥א יֹאֿכַֿ֖ל לְטָמְאָהֿ־בָֿ֑הּ אֲנִ֖י יְהֹוָֽה׃
[‏ט] וְשָֽׁמְר֣וּ אֶתֿ־מִשְׁמַרְתִּ֗י וְלֹֽא־יִשְׂא֤וּ עָלָיו֙ חֵ֔טְא וּמֵ֥תֿוּ בֿ֖וֹ כִּ֣י יְחַלְּלֻ֑הוּ אֲנִ֥י יְהֹוָ֖ה מְקַדְּשָֽׁם׃
[‏י] וְכָֿל־זָ֖ר לֹא־יֹ֣אֿכַֿל קֹ֑דֶֿשׁ תּוֹשַׁ֥בֿ כֹּהֵ֛ן וְשָׂכִֿ֖יר לֹא־יֹ֥אֿכַֿל קֹֽדֶֿשׁ׃
[‏יא] וְכֹֿהֵ֗ן כִּֽי־יִקְנֶ֥הֿ נֶ֙פֶֿשׁ֙ קִנְיַ֣ן כַּסְפּ֔וֹ ה֖וּא יֹ֣אֿכַֿל בּ֑וֹ וִילִ֣ידֿ בֵּית֔וֹ הֵ֖ם יֹֽאֿכְֿל֥וּ בְֿלַחְמֽוֹ׃
[‏יב] וּבַ֨תֿ־כֹּהֵ֔ן כִּ֥י תִֽֿהְיֶ֖הֿ לְאִ֣ישׁ זָ֑ר הִ֕וא בִּתְֿרוּמַ֥תֿ הַקֳּדָֿשִׁ֖ים לֹ֥א תֹֿאֿכֵֽֿל׃
[‏יג] וּבַֿתֿ־כֹּהֵן֩ כִּ֨י תִֽֿהְיֶ֜הֿ אַלְמָנָ֣הֿ וּגְֿרוּשָׁ֗הֿ וְזֶרַע֘ אֵ֣ין לָהּ֒ וְשָׁבָ֞הֿ אֶל־בֵּ֤יתֿ אָבִ֙יהָ֙ כִּנְעוּרֶ֔יהָ מִלֶּ֥חֶם אָבִֿ֖יהָ תֹּאֿכֵֿ֑ל וְכָֿל־זָ֖ר לֹא־יֹ֥אֿכַֿל בּֽוֹ׃
[‏יד] וְאִ֕ישׁ כִּֽי־יֹאֿכַֿ֥ל קֹ֖דֶֿשׁ בִּשְׁגָֿגָֿ֑הֿ וְיָסַ֤ףֿ חֲמִֽשִׁיתֿוֹ֙ עָלָ֔יו וְנָתַֿ֥ן לַכֹּהֵ֖ן אֶתֿ־הַקֹּֽדֶֿשׁ׃
[‏טו] וְלֹ֣א יְחַלְּל֔וּ אֶתֿ־קָדְֿשֵׁ֖י בְּנֵ֣י יִשְׂרָאֵ֑ל אֵ֥תֿ אֲשֶׁר־יָרִ֖ימוּ לַֽיהֹוָֽה׃
[‏טז] וְהִשִּׂ֤יאוּ אוֹתָֿם֙ עֲוֹ֣ן אַשְׁמָ֔הֿ בְּאָכְֿלָ֖ם אֶתֿ־קָדְֿשֵׁיהֶ֑ם כִּ֛י אֲנִ֥י יְהֹוָ֖ה מְקַדְּשָֽׁם׃פ
[שלישי] [‏יז] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יח] דַּבֵּ֨ר אֶֽל־אַֽהֲרֹ֜ן וְאֶל־בָּנָ֗יו וְאֶל֙ כָּל־בְּנֵ֣י יִשְׂרָאֵ֔ל וְאָֽמַרְתָּ֖ אֲלֵהֶ֑ם אִ֣ישׁ אִישׁ֩ מִבֵּ֨יתֿ יִשְׂרָאֵ֜ל וּמִן־הַגֵּ֣ר‌ בְּיִשְׂרָאֵ֗ל אֲשֶׁ֨ר יַקְרִ֤יבֿ קָרְבָּנוֹ֙ לְכָֿל־נִדְֿרֵיהֶם֙ וּלְכָֿל־נִדְֿבֿוֹתָ֔ם אֲשֶׁר־יַקְרִ֥יבֿוּ לַֽיהֹוָ֖ה לְעֹלָֽהֿ׃
[‏יט] לִֽרְצֹֽנְכֶֿ֑ם תָּמִ֣ים זָכָ֔ר בַּבָּקָ֕ר בַּכְּשָׂבִֿ֖ים וּבָֽֿעִזִּֽים׃
[‏כ] כֹּ֛ל אֲשֶׁר־בּ֥וֹ מ֖וּם לֹ֣א תַֿקְרִ֑יבֿוּ כִּי־לֹ֥א לְרָצ֖וֹן יִֽהְיֶ֥הֿ לָכֶֽֿם׃
[‏כא] וְאִ֗ישׁ כִּֽי־יַקְרִ֤יבֿ זֶֽבַֿח־שְׁלָמִים֙ לַֽיהֹוָ֔ה לְפַֿלֵּא־נֶ֙דֶֿר֙ א֣וֹ לִנְדָֿבָ֔הֿ בַּבָּקָ֖ר א֣וֹ בַֿצֹּ֑אֿן תָּמִ֤ים יִֽהְיֶה֙ לְרָצ֔וֹן כָּל־מ֖וּם לֹ֥א יִֽהְיֶהֿ־בּֽוֹ׃
[‏כב] עַוֶּרֶת֩ א֨וֹ שָׁב֜וּר אֽוֹ־חָר֣וּץ אֽוֹ־יַבֶּ֗לֶתֿ א֤וֹ גָֿרָב֙ א֣וֹ יַלֶּ֔פֶֿתֿ לֹֽא־תַֿקְרִ֥יבֿוּ אֵ֖לֶּהֿ לַֽיהֹוָ֑ה וְאִשֶּׁ֗הֿ לֹֽא־תִֿתְּנ֥וּ מֵהֶ֛ם עַל־הַמִּזְבֵּ֖חַ לַֽיהֹוָֽה׃
[‏כג] וְשׁ֥וֹר וָשֶׂ֖הֿ שָׂר֣וּעַ וְקָל֑וּט נְדָֿבָֿה֙ תַּֽעֲשֶׂ֣הֿ אֹת֔וֹ וּלְנֵ֖דֶֿר לֹ֥א יֵֽרָצֶֽהֿ׃
[‏כד] וּמָע֤וּךְֿ וְכָֿתֿוּת֙ וְנָתֿ֣וּק וְכָֿר֔וּתֿ לֹ֥א תַֿקְרִ֖יבֿוּ לַֽיהֹוָ֑ה וּֽבְֿאַרְצְכֶֿ֖ם לֹ֥א תַֽֿעֲשֽׂוּ׃
[‏כה] וּמִיַּ֣דֿ בֶּן־נֵכָ֗ר לֹ֥א תַֿקְרִ֛יבֿוּ אֶתֿ־לֶ֥חֶם אֱלֹֽהֵיכֶֿ֖ם מִכָּל־אֵ֑לֶּהֿ כִּ֣י מָשְׁחָתָֿ֤ם בָּהֶם֙ מ֣וּם בָּ֔ם לֹ֥א יֵֽרָצ֖וּ לָכֶֽֿם׃ס
[‏כו] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כז] שׁ֣וֹר אוֹ־כֶֿ֤שֶׂבֿ אוֹ־עֵז֙ כִּ֣י יִוָּלֵ֔דֿ וְהָיָ֛הֿ שִׁבְֿעַ֥תֿ יָמִ֖ים תַּ֣חַתֿ אִמּ֑וֹ וּמִיּ֤וֹם הַשְּׁמִינִי֙ וָהָ֔לְאָהֿ יֵֽרָצֶ֕הֿ לְקָרְבַּ֥ן אִשֶּׁ֖הֿ לַֽיהֹוָֽה׃
[‏כח] וְשׁ֖וֹר אוֹ־שֶׂ֑הֿ אֹתֿ֣וֹ וְאֶתֿ־בְּנ֔וֹ לֹ֥א תִֿשְׁחֲט֖וּ בְּי֥וֹם אֶחָֽדֿ׃
[‏כט] וְכִֽֿי־תִֿזְבְּח֥וּ זֶֽבַֿח־תּוֹדָֿ֖הֿ לַֽיהֹוָ֑ה לִֽרְצֹֽנְכֶֿ֖ם תִּזְבָּֽחוּ׃
[‏ל] בַּיּ֤וֹם הַהוּא֙ יֵֽאָכֵ֔ל לֹֽא־תֿוֹתִֿ֥ירוּ מִמֶּ֖נּוּ עַדֿ־בֹּ֑קֶר אֲנִ֖י יְהֹוָֽה׃
[‏לא] וּשְׁמַרְתֶּם֙ מִצְוֹתַ֔י וַֽעֲשִׂיתֶֿ֖ם אֹתָֿ֑ם אֲנִ֖י יְהֹוָֽה׃
[‏לב] וְלֹ֤א תְֿחַלְּלוּ֙ אֶתֿ־שֵׁ֣ם קָדְֿשִׁ֔י וְנִ֨קְדַּשְׁתִּ֔י בְּתֿ֖וֹךְֿ בְּנֵ֣י יִשְׂרָאֵ֑ל אֲנִ֥י יְהֹוָ֖ה מְקַדִּשְׁכֶֽֿם׃
[‏לג] הַמּוֹצִ֤יא אֶתְֿכֶֿם֙ מֵאֶ֣רֶץ מִצְרַ֔יִם לִֽהְי֥וֹתֿ לָכֶֿ֖ם לֵֽאֿלֹהִ֑ים אֲנִ֖י יְהֹוָֽה׃פ

פרק כג
[רביעי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּ֞ר אֶל־בְּנֵ֤י יִשְׂרָאֵל֙ וְאָֽמַרְתָּ֣ אֲלֵהֶ֔ם מֽוֹעֲדֵֿ֣י יְהֹוָ֔ה אֲשֶׁר־תִּקְרְא֥וּ אֹתָֿ֖ם מִקְרָאֵ֣י קֹ֑דֶֿשׁ אֵ֥לֶּהֿ הֵ֖ם מֽוֹעֲדָֽֿי׃
[‏ג] שֵׁ֣שֶׁתֿ יָמִים֘ תֵּֽעָשֶׂ֣הֿ מְלָאֿכָֿה֒ וּבַֿיּ֣וֹם הַשְּׁבִֿיעִ֗י שַׁבַּ֤תֿ שַׁבָּתֿוֹן֙ מִקְרָא־קֹ֔דֶֿשׁ כָּל־מְלָאֿכָֿ֖הֿ לֹ֣א תַֽֿעֲשׂ֑וּ שַׁבָּ֥תֿ הִוא֙ לַֽיהֹוָ֔ה בְּכֹֿ֖ל מֽוֹשְׁבֹֽֿתֵֿיכֶֽֿם׃פ
[‏ד] אֵ֚לֶּהֿ מֽוֹעֲדֵֿ֣י יְהֹוָ֔ה מִקְרָאֵ֖י קֹ֑דֶֿשׁ אֲשֶׁר־תִּקְרְא֥וּ אֹתָֿ֖ם בְּמֽוֹעֲדָֽֿם׃
[‏ה] בַּחֹ֣דֶֿשׁ הָֽרִאֿשׁ֗וֹן בְּאַרְבָּעָ֥הֿ עָשָׂ֛ר‌ לַחֹ֖דֶֿשׁ בֵּ֣ין הָֽעַרְבָּ֑יִם פֶּ֖סַח לַֽיהֹוָֽה׃
[‏ו] וּבַֽֿחֲמִשָּׁ֨הֿ עָשָׂ֥ר יוֹם֙ לַחֹ֣דֶֿשׁ הַזֶּ֔הֿ חַ֥גֿ הַמַּצּ֖וֹתֿ לַֽיהֹוָ֑ה שִׁבְֿעַ֥תֿ יָמִ֖ים מַצּ֥וֹתֿ תֹּאֿכֵֽֿלוּ׃
[‏ז] בַּיּוֹם֙ הָֽרִאֿשׁ֔וֹן מִקְרָא־קֹ֖דֶֿשׁ יִֽהְיֶ֣הֿ לָכֶֿ֑ם כָּל־מְלֶ֥אֿכֶֿתֿ עֲבֹֿדָֿ֖הֿ לֹ֥א תַֽֿעֲשֽׂוּ׃
[‏ח] וְהִקְרַבְֿתֶּ֥ם אִשֶּׁ֛הֿ לַֽיהֹוָ֖ה שִׁבְֿעַ֣תֿ יָמִ֑ים בַּיּ֤וֹם הַשְּׁבִֿיעִי֙ מִקְרָא־קֹ֔דֶֿשׁ כָּל־מְלֶ֥אֿכֶֿתֿ עֲבֹֿדָֿ֖הֿ לֹ֥א תַֽֿעֲשֽׂוּ׃פ
[‏ט] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏י] דַּבֵּ֞ר אֶל־בְּנֵ֤י יִשְׂרָאֵל֙ וְאָֽמַרְתָּ֣ אֲלֵהֶ֔ם כִּֽי־תָֿבֹֿ֣אוּ אֶל־הָאָ֗רֶץ אֲשֶׁ֤ר אֲנִי֙ נֹתֵֿ֣ן לָכֶ֔ם‌ וּקְצַרְתֶּ֖ם אֶתֿ־קְצִירָ֑הּ וַֽהֲבֵֿאֿתֶֿ֥ם אֶתֿ־עֹ֛מֶר רֵאֿשִׁ֥יתֿ קְצִֽירְכֶֿ֖ם אֶל־הַכֹּהֵֽן׃
[‏יא] וְהֵנִ֧יףֿ אֶתֿ־הָעֹ֛מֶר לִפְֿנֵ֥י יְהֹוָ֖ה לִֽרְצֹֽנְכֶֿ֑ם מִֽמָּֽחֳרַת֙ הַשַּׁבָּ֔תֿ יְנִיפֶֿ֖נּוּ הַכֹּהֵֽן׃
[‏יב] וַֽעֲשִׂיתֶ֕ם בְּי֥וֹם הֲנִֽיפְֿכֶֿ֖ם אֶתֿ־הָעֹ֑מֶר כֶּ֣בֶֿשׂ תָּמִ֧ים בֶּן־שְׁנָתֿ֛וֹ לְעֹלָ֖הֿ לַֽיהֹוָֽה׃
[‏יג] וּמִנְחָתֿוֹ֩ שְׁנֵ֨י עֶשְׂרֹנִ֜ים סֹ֣לֶתֿ בְּלוּלָ֥הֿ בַֿשֶּׁ֛מֶן אִשֶּׁ֥הֿ לַֽיהֹוָ֖ה רֵ֣יחַ נִיחֹ֑חַ וְנִסְכֹּ֥הֿ יַ֖יִן רְבִֿיעִ֥תֿ הַהִֽין׃
[‏יד] וְלֶחֶם֩ וְקָלִ֨י וְכַֿרְמֶ֜ל לֹ֣א תֹֽֿאֿכְֿל֗וּ עַדֿ־עֶ֙צֶם֙ הַיּ֣וֹם הַזֶּ֔הֿ עַ֚דֿ הֲבִֿ֣יאֲכֶ֔ם אֶתֿ־קָרְבַּ֖ן אֱלֹֽהֵיכֶֿ֑ם חֻקַּ֤תֿ עוֹלָם֙ לְדֹֿרֹ֣תֵֿיכֶ֔ם בְּכֹֿ֖ל מֹֽשְׁבֹֽֿתֵֿיכֶֽֿם׃ס
[‏טו] וּסְפַֿרְתֶּ֤ם לָכֶֿם֙ מִמָּֽחֳרַ֣תֿ הַשַּׁבָּ֔תֿ מִיּוֹם֙ הֲבִֿ֣יאֲכֶ֔ם אֶתֿ־עֹ֖מֶר הַתְּנוּפָֿ֑הֿ שֶׁ֥בַֿע שַׁבָּתֿ֖וֹתֿ‌ תְּמִימֹ֥תֿ תִּֽהְיֶֽינָהֿ׃
[‏טז] עַ֣דֿ מִמָּֽחֳרַ֤תֿ הַשַּׁבָּת֙ הַשְּׁבִֿיעִ֔תֿ תִּסְפְּר֖וּ חֲמִשִּׁ֣ים י֑וֹם וְהִקְרַבְֿתֶּ֛ם מִנְחָ֥הֿ חֲדָֿשָׁ֖הֿ לַֽיהֹוָֽה׃
[‏יז] מִמּֽוֹשְׁבֹ֨תֵֿיכֶ֜ם תָּבִֿ֣יאּוּ׀ לֶ֣חֶם תְּנוּפָ֗הֿ שְׁתַּ֙יִם֙ שְׁנֵ֣י עֶשְׂרֹנִ֔ים סֹ֣לֶתֿ תִּֽהְיֶ֔ינָהֿ חָמֵ֖ץ תֵּֽאָפֶֿ֑ינָהֿ בִּכּוּרִ֖ים לַֽיהֹוָֽה׃
[‏יח] וְהִקְרַבְֿתֶּ֣ם עַל־הַלֶּ֗חֶם שִׁבְֿעַ֨תֿ כְּבָֿשִׂ֤ים תְּמִימִם֙ בְּנֵ֣י שָׁנָ֔הֿ וּפַֿ֧ר בֶּן־בָּקָ֛ר אֶחָ֖דֿ וְאֵילִ֣ם שְׁנָ֑יִם יִֽהְי֤וּ עֹלָה֙ לַֽיהֹוָ֔ה וּמִנְחָתָֿם֙ וְנִסְכֵּיהֶ֔ם אִשֵּׁ֥הֿ רֵֽיחַ־נִיחֹ֖חַ לַֽיהֹוָֽה׃
[‏יט] וַֽעֲשִׂיתֶֿ֛ם שְׂעִֽיר־עִזִּ֥ים אֶחָ֖דֿ לְחַטָּ֑אֿתֿ וּשְׁנֵ֧י כְֿבָֿשִׂ֛ים בְּנֵ֥י שָׁנָ֖הֿ לְזֶ֥בַֿח שְׁלָמִֽים׃
[‏כ] וְהֵנִ֣יףֿ הַכֹּהֵ֣ן׀ אֹתָ֡ם עַל֩ לֶ֨חֶם הַבִּכֻּרִ֤ים תְּנוּפָֿה֙ לִפְֿנֵ֣י יְהֹוָ֔ה עַל־שְׁנֵ֖י כְּבָֿשִׂ֑ים קֹ֛דֶֿשׁ יִֽהְי֥וּ לַֽיהֹוָ֖ה לַכֹּהֵֽן׃
[‏כא] וּקְרָאֿתֶ֞ם בְּעֶ֣צֶם׀ הַיּ֣וֹם הַזֶּ֗הֿ מִֽקְרָא־קֹ֙דֶֿשׁ֙ יִֽהְיֶ֣הֿ לָכֶ֔ם כָּל־מְלֶ֥אֿכֶֿתֿ עֲבֹֿדָֿ֖הֿ לֹ֣א תַֽֿעֲשׂ֑וּ חֻקַּ֥תֿ עוֹלָ֛ם בְּכָֿל־מֽוֹשְׁבֹֿ֥תֵֿיכֶֿ֖ם לְדֹֿרֹֽתֵֿיכֶֽֿם׃
[‏כב] וּֽבְֿקֻצְרְכֶ֞ם אֶתֿ־קְצִ֣יר אַרְצְכֶ֗ם לֹֽא־תְֿכַֿלֶּ֞הֿ פְּאַ֤תֿ שָֽׂדְֿךָ֙ בְּקֻצְרֶ֔ךָֿ וְלֶ֥קֶט קְצִֽירְךָֿ֖ לֹ֣א תְֿלַקֵּ֑ט לֶֽעָנִ֤י וְלַגֵּר֙ תַּֽעֲזֹ֣בֿ אֹתָ֔ם אֲנִ֖י יְהֹוָ֥ה אֱלֹֽהֵיכֶֽֿם׃פ
[חמישי] [‏כג] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כד] דַּבֵּ֛ר אֶל־בְּנֵ֥י יִשְׂרָאֵ֖ל לֵאֿמֹ֑ר בַּחֹ֨דֶֿשׁ הַשְּׁבִֿיעִ֜י בְּאֶחָ֣דֿ לַחֹ֗דֶֿשׁ יִֽהְיֶ֤הֿ לָכֶֿם֙ שַׁבָּת֔וֹן זִכְֿר֥וֹן תְּרוּעָ֖הֿ מִקְרָא־קֹֽדֶֿשׁ׃
[‏כה] כָּל־מְלֶ֥אֿכֶֿתֿ עֲבֹֿדָֿ֖הֿ לֹ֣א תַֽֿעֲשׂ֑וּ וְהִקְרַבְֿתֶּ֥ם אִשֶּׁ֖הֿ לַֽיהֹוָֽה׃ס
[‏כו] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏כז] אַ֡ךְֿ בֶּֽעָשׂ֣וֹר לַחֹדֶֿשׁ֩ הַשְּׁבִֿיעִ֨י הַזֶּ֜הֿ י֧וֹם הַכִּפֻּרִ֣ים ה֗וּא מִֽקְרָא־קֹ֙דֶֿשׁ֙ יִֽהְיֶ֣הֿ לָכֶ֔ם וְעִנִּיתֶֿ֖ם אֶתֿ־נַפְֿשֹֽׁתֵֿיכֶֿ֑ם וְהִקְרַבְֿתֶּ֥ם אִשֶּׁ֖הֿ לַֽיהֹוָֽה׃
[‏כח] וְכָֿל־מְלָאֿכָֿה֙ לֹ֣א תַֽֿעֲשׂ֔וּ בְּעֶ֖צֶם הַיּ֣וֹם הַזֶּ֑הֿ כִּ֣י י֤וֹם כִּפֻּרִים֙ ה֔וּא לְכַֿפֵּ֣ר עֲלֵיכֶ֔ם לִפְֿנֵ֖י יְהֹוָ֥ה אֱלֹֽהֵיכֶֽֿם׃
[‏כט] כִּ֤י כָֿל־הַנֶּ֙פֶֿשׁ֙ אֲשֶׁ֣ר לֹֽא־תְֿעֻנֶּ֔הֿ בְּעֶ֖צֶם הַיּ֣וֹם הַזֶּ֑הֿ וְנִכְֿרְתָֿ֖הֿ מֵֽעַמֶּֽיהָ׃
[‏ל] וְכָֿל־הַנֶּ֗פֶֿשׁ אֲשֶׁ֤ר תַּֽעֲשֶׂה֙ כָּל־מְלָאֿכָ֔הֿ בְּעֶ֖צֶם הַיּ֣וֹם הַזֶּ֑הֿ וְהַֽאֲבַֿדְֿתִּ֛י אֶתֿ־הַנֶּ֥פֶֿשׁ הַהִ֖וא מִקֶּ֥רֶבֿ עַמָּֽהּ׃
[‏לא] כָּל־מְלָאֿכָֿ֖הֿ לֹ֣א תַֽֿעֲשׂ֑וּ חֻקַּ֤תֿ עוֹלָם֙ לְדֹֿרֹ֣תֵֿיכֶ֔ם בְּכֹֿ֖ל מֹֽשְׁבֹֽֿתֵֿיכֶֽֿם׃
[‏לב] שַׁבַּ֨תֿ שַׁבָּתֿ֥וֹן הוּא֙ לָכֶ֔ם וְעִנִּיתֶֿ֖ם אֶתֿ־נַפְֿשֹֽׁתֵֿיכֶֿ֑ם בְּתִֿשְׁעָ֤הֿ לַחֹ֙דֶֿשׁ֙ בָּעֶ֔רֶבֿ מֵעֶ֣רֶבֿ עַדֿ־עֶ֔רֶבֿ תִּשְׁבְּתֿ֖וּ שַׁבַּתְּכֶֽֿם׃פ
[ששי] [‏לג] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏לד] דַּבֵּ֛ר אֶל־בְּנֵ֥י יִשְׂרָאֵ֖ל לֵאֿמֹ֑ר בַּֽחֲמִשָּׁ֨הֿ עָשָׂ֜ר י֗וֹם לַחֹ֤דֶֿשׁ הַשְּׁבִֿיעִי֙ הַזֶּ֔הֿ חַ֧גֿ הַסֻּכּ֛וֹתֿ שִׁבְֿעַ֥תֿ יָמִ֖ים לַֽיהֹוָֽה׃
[‏לה] בַּיּ֥וֹם הָֽרִאֿשׁ֖וֹן מִקְרָא־קֹ֑דֶֿשׁ כָּל־מְלֶ֥אֿכֶֿתֿ עֲבֹֿדָֿ֖הֿ לֹ֥א תַֽֿעֲשֽׂוּ׃
[‏לו] שִׁבְֿעַ֣תֿ יָמִ֔ים תַּקְרִ֥יבֿוּ אִשֶּׁ֖הֿ לַֽיהֹוָ֑ה בַּיּ֣וֹם הַשְּׁמִינִ֡י מִקְרָא־קֹדֶֿשׁ֩ יִֽהְיֶ֨הֿ לָכֶ֜ם וְהִקְרַבְֿתֶּ֨ם אִשֶּׁ֤הֿ לַֽיהֹוָה֙ עֲצֶ֣רֶתֿ הִ֔וא כָּל־מְלֶ֥אֿכֶֿתֿ עֲבֹֿדָֿ֖הֿ לֹ֥א תַֽֿעֲשֽׂוּ׃
[‏לז] אֵ֚לֶּהֿ מֽוֹעֲדֵֿ֣י יְהֹוָ֔ה אֲשֶׁר־תִּקְרְא֥וּ אֹתָֿ֖ם מִקְרָאֵ֣י קֹ֑דֶֿשׁ לְהַקְרִ֨יבֿ אִשֶּׁ֜הֿ לַֽיהֹוָ֗ה עֹלָ֧הֿ וּמִנְחָ֛הֿ זֶ֥בַֿח וּנְסָכִֿ֖ים דְּבַֿר־י֥וֹם בְּיוֹמֽוֹ׃
[‏לח] מִלְּבַֿ֖דֿ שַׁבְּתֹֿ֣תֿ יְהֹוָ֑ה וּמִלְּבַֿ֣דֿ מַתְּנֽוֹתֵֿיכֶ֗ם וּמִלְּבַֿ֤דֿ כָּל־נִדְֿרֵיכֶֿם֙ וּמִלְּבַֿד֙ כָּל־נִדְֿבֹֿ֣תֵֿיכֶ֔ם אֲשֶׁ֥ר תִּתְּנ֖וּ לַֽיהֹוָֽה׃
[‏לט] אַ֡ךְֿ בַּֽחֲמִשָּׁה֩ עָשָׂ֨ר י֜וֹם לַחֹ֣דֶֿשׁ הַשְּׁבִֿיעִ֗י בְּאָסְפְּכֶֿם֙ אֶתֿ־תְּבֿוּאַ֣תֿ הָאָ֔רֶץ תָּחֹ֥גּוּ אֶתֿ־חַגֿ־יְהֹוָ֖ה שִׁבְֿעַ֣תֿ יָמִ֑ים בַּיּ֤וֹם הָֽרִאֿשׁוֹן֙ שַׁבָּת֔וֹן וּבַֿיּ֥וֹם הַשְּׁמִינִ֖י שַׁבָּתֽֿוֹן׃
[‏מ] וּלְקַחְתֶּ֨ם לָכֶ֜ם בַּיּ֣וֹם הָֽרִאֿשׁ֗וֹן פְּרִ֨י עֵ֤ץ הָדָֿר֙ כַּפֹּ֣תֿ תְּמָרִ֔ים וַֽעֲנַ֥ףֿ עֵץ־עָבֹֿ֖תֿ וְעַרְבֵֿי־נָ֑חַל וּשְׂמַחְתֶּ֗ם לִפְֿנֵ֛י יְהֹוָ֥ה אֱלֹֽהֵיכֶֿ֖ם שִׁבְֿעַ֥תֿ יָמִֽים׃
[‏מא] וְחַגֹּתֶֿ֤ם אֹתֿוֹ֙ חַ֣גֿ לַֽיהֹוָ֔ה שִׁבְֿעַ֥תֿ יָמִ֖ים בַּשָּׁנָ֑הֿ חֻקַּ֤תֿ עוֹלָם֙ לְדֹֿרֹ֣תֵֿיכֶ֔ם בַּחֹ֥דֶֿשׁ הַשְּׁבִֿיעִ֖י תָּחֹ֥גּוּ אֹתֽֿוֹ׃
[‏מב] בַּסֻּכֹּ֥תֿ תֵּֽשְׁבֿ֖וּ שִׁבְֿעַ֣תֿ יָמִ֑ים כָּל־הָֽאֶזְרָח֙ בְּיִשְׂרָאֵ֔ל יֵֽשְׁבֿ֖וּ בַּסֻּכֹּֽתֿ׃
[‏מג] לְמַעַן֘ יֵֽדְֿע֣וּ דֹֿרֹֽתֵֿיכֶֿם֒ כִּ֣י בַֿסֻּכּ֗וֹתֿ הוֹשַׁ֙בְֿתִּי֙ אֶתֿ־בְּנֵ֣י יִשְׂרָאֵ֔ל בְּהֽוֹצִיאִ֥י אוֹתָֿ֖ם מֵאֶ֣רֶץ מִצְרָ֑יִם אֲנִ֖י יְהֹוָ֥ה אֱלֹֽהֵיכֶֽֿם׃
[‏מד] וַיְדַֿבֵּ֣ר מֹשֶׁ֔הֿ אֶֽתֿ־מֹֽעֲדֵֿ֖י יְהֹוָ֑ה אֶל־בְּנֵ֖י יִשְׂרָאֵֽל׃פ

פרק כד
[שביעי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] צַ֞ו אֶתֿ־בְּנֵ֣י יִשְׂרָאֵ֗ל וְיִקְח֨וּ אֵלֶ֜יךָֿ שֶׁ֣מֶן זַ֥יִתֿ זָ֛ךְֿ כָּתִֿ֖יתֿ לַמָּא֑וֹר לְהַֽעֲלֹ֥תֿ נֵ֖ר תָּמִֽידֿ׃
[‏ג] מִחוּץ֩ לְפָֿרֹ֨כֶֿתֿ הָֽעֵדֻ֜תֿ בְּאֹ֣הֶל מוֹעֵ֗דֿ יַֽעֲרֹךְ֩ אֹת֨וֹ אַֽהֲרֹ֜ן‌ מֵעֶ֧רֶבֿ עַדֿ־בֹּ֛קֶר לִפְֿנֵ֥י יְהֹוָ֖ה תָּמִ֑ידֿ חֻקַּ֥תֿ עוֹלָ֖ם לְדֹֿרֹֽתֵֿיכֶֽֿם׃
[‏ד] עַ֚ל הַמְּנֹרָ֣הֿ הַטְּהֹרָ֔הֿ יַֽעֲרֹ֖ךְֿ אֶתֿ־הַנֵּר֑וֹתֿ לִפְֿנֵ֥י יְהֹוָ֖ה תָּמִֽידֿ׃פ
[‏ה] וְלָֽקַחְתָּ֣ סֹ֔לֶתֿ וְאָֽפִֿיתָֿ֣ אֹתָ֔הּ שְׁתֵּ֥ים עֶשְׂרֵ֖הֿ חַלּ֑וֹתֿ שְׁנֵי֙ עֶשְׂרֹנִ֔ים יִֽהְיֶ֖הֿ הַֽחַלָּ֥הֿ הָֽאֶחָֽתֿ׃
[‏ו] וְשַׂמְתָּ֥ אוֹתָֿ֛ם שְׁתַּ֥יִם מַֽעֲרָכֿ֖וֹתֿ שֵׁ֣שׁ ‍ֽהַמַּֽעֲרָ֑כֶֿתֿ עַ֛ל הַשֻּׁלְחָ֥ן הַטָּהֹ֖ר לִפְֿנֵ֥י יְהֹוָֽה׃
[‏ז] וְנָֽתַֿתָּ֥ עַל־‍ֽהַמַּֽעֲרֶ֖כֶֿתֿ לְבֹֿנָ֣הֿ זַכָּ֑הֿ וְהָֽיְתָֿ֤הֿ לַלֶּ֙חֶם֙ לְאַזְכָּרָ֔הֿ אִשֶּׁ֖הֿ לַֽיהֹוָֽה׃
[‏ח] בְּי֨וֹם הַשַּׁבָּ֜תֿ בְּי֣וֹם הַשַּׁבָּ֗תֿ יַֽעַרְכֶֿ֛נּוּ לִפְֿנֵ֥י יְהֹוָ֖ה תָּמִ֑ידֿ מֵאֵ֥תֿ בְּנֵֽי־יִשְׂרָאֵ֖ל בְּרִ֥יתֿ עוֹלָֽם׃
[‏ט] וְהָֽיְתָֿה֙ לְאַֽהֲרֹ֣ן וּלְבָֿנָ֔יו וַֽאֲכָֿלֻ֖הוּ בְּמָק֣וֹם קָדֹֿ֑שׁ כִּ֡י קֹדֶֿשׁ֩ קָֽדָֿשִׁ֨ים ה֥וּא ל֛וֹ מֵֽאִשֵּׁ֥י יְהֹוָ֖ה חָק־עוֹלָֽם׃ס
[‏י] וַיֵּצֵא֙ בֶּן־אִשָּׁ֣הֿ יִשְׂרְאֵלִ֔יתֿ וְהוּא֙ בֶּן־אִ֣ישׁ מִצְרִ֔י בְּתֿ֖וֹךְֿ בְּנֵ֣י יִשְׂרָאֵ֑ל וַיִּנָּצוּ֙ ‍ֽבַּמַּֽחֲנֶ֔הֿ בֶּ֚ן הַיִּשְׂרְאֵלִ֔יתֿ וְאִ֖ישׁ הַיִּשְׂרְאֵלִֽי׃
[‏יא] וַ֠יִּקֹּבֿ בֶּן־הָֽאִשָּׁ֨הֿ הַיִּשְׂרְאֵלִ֤יתֿ אֶתֿ־הַשֵּׁם֙ וַיְקַלֵּ֔ל וַיָּבִֿ֥יאוּ אֹתֿ֖וֹ אֶל־מֹשֶׁ֑הֿ וְשֵׁ֥ם אִמּ֛וֹ שְׁלֹמִ֥יתֿ בַּתֿ־דִּבְֿרִ֖י לְמַטֵּהֿ־דָֽֿן׃
[‏יב] וַיַּנִּיחֻ֖הוּ בַּמִּשְׁמָ֑ר לִפְֿרֹ֥שׁ לָהֶ֖ם עַל־פִּ֥י יְהֹוָֽה׃פ
[‏יג] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏יד] הוֹצֵ֣א אֶתֿ־הַֽמְקַלֵּ֗ל אֶל־מִחוּץ֙ ‍ֽלַמַּֽחֲנֶ֔הֿ וְסָֽמְכֿ֧וּ כָֿל־הַשֹּֽׁמְעִ֛ים אֶתֿ־יְדֵֿיהֶ֖ם עַל־רֹאֿשׁ֑וֹ וְרָֽגְֿמ֥וּ אֹתֿ֖וֹ כָּל־הָֽעֵדָֽֿהֿ׃
[‏טו] וְאֶל־בְּנֵ֥י יִשְׂרָאֵ֖ל תְּדַֿבֵּ֣ר לֵאֿמֹ֑ר אִ֥ישׁ אִ֛ישׁ כִּֽי־יְקַלֵּ֥ל אֱלֹהָ֖יו וְנָשָׂ֥א חֶטְאֽוֹ׃
[‏טז] וְנֹקֵ֤בֿ שֵֽׁם־יְהֹוָה֙ מ֣וֹתֿ יוּמָ֔תֿ רָגֿ֥וֹם יִרְגְּמוּ־בֿ֖וֹ כָּל־הָֽעֵדָֿ֑הֿ כַּגֵּר֙ כָּֽאֶזְרָ֔ח בְּנָקְבֿ֥וֹ שֵׁ֖ם יוּמָֽתֿ׃
[‏יז] וְאִ֕ישׁ כִּ֥י יַכֶּ֖הֿ כָּל־נֶ֣פֶֿשׁ אָדָֿ֑ם מ֖וֹתֿ יוּמָֽתֿ׃
[‏יח] וּמַכֵּ֥הֿ נֶֽפֶֿשׁ־בְּהֵמָ֖הֿ יְשַׁלְּמֶ֑נָּהֿ נֶ֖פֶֿשׁ תַּ֥חַתֿ נָֽפֶֿשׁ׃
[‏יט] וְאִ֕ישׁ כִּֽי־יִתֵּ֥ן מ֖וּם בַּֽעֲמִיתֿ֑וֹ כַּֽאֲשֶׁ֣ר עָשָׂ֔הֿ כֵּ֖ן יֵעָ֥שֶׂהֿ לּֽוֹ׃
[‏כ] שֶׁ֚בֶֿר תַּ֣חַתֿ שֶׁ֔בֶֿר עַ֚יִן תַּ֣חַתֿ עַ֔יִן שֵׁ֖ן תַּ֣חַתֿ שֵׁ֑ן כַּֽאֲשֶׁ֨ר יִתֵּ֥ן מוּם֙ בָּֽאָדָ֔ם כֵּ֖ן יִנָּ֥תֶֿן בּֽוֹ׃
[מפטיר] [‏כא] וּמַכֵּ֥הֿ בְֿהֵמָ֖הֿ יְשַׁלְּמֶ֑נָּהֿ וּמַכֵּ֥הֿ אָדָֿ֖ם יוּמָֽתֿ׃
[‏כב] מִשְׁפַּ֤ט אֶחָד֙ יִֽהְיֶ֣הֿ לָכֶ֔ם כַּגֵּ֥ר כָּֽאֶזְרָ֖ח יִֽהְיֶ֑הֿ כִּ֛י אֲנִ֥י יְהֹוָ֖ה אֱלֹֽהֵיכֶֽֿם׃
[‏כג] וַיְדַֿבֵּ֣ר מֹשֶׁה֘ אֶל־בְּנֵ֣י יִשְׂרָאֵל֒ וַיּוֹצִ֣יאוּ אֶתֿ־הַֽמְקַלֵּ֗ל אֶל־מִחוּץ֙ ‍ֽלַמַּֽחֲנֶ֔הֿ וַיִּרְגְּמ֥וּ אֹתֿ֖וֹ אָ֑בֶֿן וּבְֿנֵֽי־יִשְׂרָאֵ֣ל עָשׂ֔וּ כַּֽאֲשֶׁ֛ר צִוָּ֥הֿ יְהֹוָ֖ה אֶתֿ־מֹשֶֽׁהֿ׃פ

פרק כה
‏{פרשת בהר סיני} [‏א] וַיְדַֿבֵּ֤ר יְהֹוָה֙ אֶל־מֹשֶׁ֔הֿ בְּהַ֥ר סִינַ֖י לֵאֿמֹֽר׃
[‏ב] דַּבֵּ֞ר אֶל־בְּנֵ֤י יִשְׂרָאֵל֙ וְאָֽמַרְתָּ֣ אֲלֵהֶ֔ם כִּ֤י תָֿבֹ֙אוּ֙ אֶל־הָאָ֔רֶץ אֲשֶׁ֥ר אֲנִ֖י נֹתֵֿ֣ן לָכֶֿ֑ם וְשָֽׁבְֿתָֿ֣הֿ הָאָ֔רֶץ שַׁבָּ֖תֿ לַֽיהֹוָֽה׃
[‏ג] שֵׁ֤שׁ שָׁנִים֙ תִּזְרַ֣ע שָׂדֶ֔ךָֿ וְשֵׁ֥שׁ שָׁנִ֖ים תִּזְמֹ֣ר כַּרְמֶ֑ךָֿ וְאָֽסַפְֿתָּ֖ אֶתֿ־תְּבֽֿוּאָתָֽֿהּ׃
[‏ד] וּבַֿשָּׁנָ֣הֿ הַשְּׁבִֿיעִ֗תֿ שַׁבַּ֤תֿ שַׁבָּתֿוֹן֙ יִֽהְיֶ֣הֿ לָאָ֔רֶץ שַׁבָּ֖תֿ לַֽיהֹוָ֑ה שָֽׂדְֿךָ֙ לֹ֣א תִֿזְרָ֔ע וְכַֿרְמְךָֿ֖ לֹ֥א תִֿזְמֹֽר׃
[‏ה] אֵ֣תֿ סְפִֿ֤יחַ קְצִֽירְךָ֙ לֹ֣א תִֿקְצ֔וֹר וְאֶתֿ־עִנְּבֵֿ֥י נְזִירֶ֖ךָֿ לֹ֣א תִֿבְֿצֹ֑ר שְׁנַ֥תֿ שַׁבָּתֿ֖וֹן יִֽהְיֶ֥הֿ לָאָֽרֶץ׃
[‏ו] וְ֠הָֽיְתָֿהֿ שַׁבַּ֨תֿ הָאָ֤רֶץ לָכֶֿם֙ לְאָכְֿלָ֔הֿ לְךָֿ֖ וּלְעַבְֿדְּךָֿ֣ וְלַֽאֲמָתֶֿ֑ךָֿ וְלִשְׂכִֽֿירְךָ֙ וּלְתֿוֹשָׁ֣בְֿךָ֔ הַגָּרִ֖ים עִמָּֽךְֿ׃
[‏ז] וְלִ֨בְֿהֶמְתְּךָ֔ וְלַֽחַיָּ֖הֿ אֲשֶׁ֣ר בְּאַרְצֶ֑ךָֿ תִּֽהְיֶ֥הֿ כָֿל־תְּבֽֿוּאָתָֿ֖הּ לֶֽאֱכֹֽֿל׃ס
[‏ח] וְסָֽפַֿרְתָּ֣ לְךָ֗ שֶׁ֚בַֿע שַׁבְּתֹֿ֣תֿ שָׁנִ֔ים שֶׁ֥בַֿע שָׁנִ֖ים שֶׁ֣בַֿע פְּעָמִ֑ים וְהָי֣וּ לְךָ֗ יְמֵי֙ שֶׁ֚בַֿע שַׁבְּתֹֿ֣תֿ הַשָּׁנִ֔ים תֵּ֥שַׁע וְאַרְבָּעִ֖ים שָׁנָֽהֿ׃
[‏ט] וְהַֽעֲבַֿרְתָּ֞ שׁוֹפַֿ֤ר תְּרוּעָה֙ בַּחֹ֣דֶֿשׁ הַשְּׁבִֿעִ֔י בֶּֽעָשׂ֖וֹר לַחֹ֑דֶֿשׁ בְּיוֹם֙ הַכִּפֻּרִ֔ים תַּֽעֲבִֿ֥ירוּ שׁוֹפָֿ֖ר בְּכָֿל־אַרְצְכֶֽֿם׃
[‏י] וְקִדַּשְׁתֶּ֗ם אֵ֣תֿ שְׁנַ֤תֿ הַֽחֲמִשִּׁים֙ שָׁנָ֔הֿ וּקְרָאֿתֶֿ֥ם דְּר֛וֹר בָּאָ֖רֶץ לְכָֿל־יֹֽשְׁבֶֿ֑יהָ יוֹבֵֿ֥ל הִוא֙ תִּֽהְיֶ֣הֿ לָכֶ֔ם וְשַׁבְֿתֶּ֗ם אּ֚ישׁ אֶל־אֲחֻזָּת֔וֹ וְאִ֥ישׁ אֶל־מִשְׁפַּחְתּ֖וֹ תָּשֻֽׁבֿוּ׃
[‏יא] יוֹבֵֿ֣ל הִ֗וא שְׁנַ֛תֿ הַֽחֲמִשִּׁ֥ים שָׁנָ֖הֿ תִּֽהְיֶ֣הֿ לָכֶֿ֑ם לֹ֣א תִֿזְרָ֔עוּ וְלֹ֤א תִֿקְצְרוּ֙ אֶתֿ־סְפִֿיחֶ֔יהָ וְלֹ֥א תִֿבְֿצְר֖וּ אֶתֿ־נְזִרֶֽיהָ׃
[‏יב] כִּ֚י יוֹבֵֿ֣ל הִ֔וא קֹ֖דֶֿשׁ תִּֽהְיֶ֣הֿ לָכֶֿ֑ם מִ֨ן־הַשָּׂדֶ֔הֿ תֹּֽאֿכְֿל֖וּ אֶתֿ־תְּבֽֿוּאָתָֽֿהּ׃
[‏יג] בִּשְׁנַ֥תֿ הַיּוֹבֵֿ֖ל הַזֹּ֑אֿתֿ תָּשֻׁ֕בֿוּ אִ֖ישׁ אֶל־אֲחֻזָּתֽֿוֹ׃
[שני] [‏יד] וְכִֽֿי־תִֿמְכְּר֤וּ מִמְכָּר֙ לַֽעֲמִיתֶ֔ךָֿ א֥וֹ קָנֹ֖הֿ מִיַּ֣דֿ עֲמִיתֶֿ֑ךָֿ אַל־תּוֹנ֖וּ אִ֥ישׁ אֶתֿ־אָחִֽיו׃
[‏טו] בְּמִסְפַּ֤ר שָׁנִים֙ אַחַ֣ר הַיּוֹבֵ֔ל תִּקְנֶ֖הֿ מֵאֵ֣תֿ עֲמִיתֶֿ֑ךָֿ בְּמִסְפַּ֥ר שְׁנֵֽי־תְֿבֿוּאֹ֖תֿ יִמְכָּר־לָֽךְֿ׃
[‏טז] לְפִֿ֣י׀ רֹ֣בֿ הַשָּׁנִ֗ים תַּרְבֶּה֙ מִקְנָת֔וֹ וּלְפִֿי֙ מְעֹ֣ט הַשָּׁנִ֔ים תַּמְעִ֖יט מִקְנָתֿ֑וֹ כִּ֚י מִסְפַּ֣ר תְּבֿוּאֹ֔תֿ ה֥וּא מֹכֵֿ֖ר לָֽךְֿ׃
[‏יז] וְלֹ֤א תֿוֹנוּ֙ אִ֣ישׁ אֶתֿ־עֲמִית֔וֹ וְיָרֵ֖אֿתָֿ מֵֽאֱלֹהֶ֑יךָֿ כִּ֛י אֲנִ֥י יְהֹוָ֖ה אֱלֹֽהֵיכֶֽֿם׃
[‏יח] וַֽעֲשִׂיתֶֿם֙ אֶתֿ־חֻקֹּתַ֔י וְאֶתֿ־מִשְׁפָּטַ֥י תִּשְׁמְר֖וּ וַֽעֲשִׂיתֶֿ֣ם אֹתָֿ֑ם וִֽישַׁבְֿתֶּ֥ם עַל־הָאָ֖רֶץ לָבֶֽֿטַח׃
[שלישי] [‏יט] וְנָֽתְֿנָ֤הֿ הָאָ֙רֶץ֙ פִּרְיָ֔הּ וַֽאֲכַֿלְתֶּ֖ם לָשֹׂ֑בַֿע וִֽישַׁבְֿתֶּ֥ם לָבֶֿ֖טַח עָלֶֽיהָ׃
[‏כ] וְכִֿ֣י תֹֽֿאֿמְר֔וּ מַהֿ־נֹּאֿכַֿ֖ל בַּשָּׁנָ֣הֿ הַשְּׁבִֿיעִ֑תֿ הֵ֚ן לֹ֣א נִזְרָ֔ע וְלֹ֥א נֶֽאֱסֹ֖ףֿ אֶתֿ־תְּבֽֿוּאָתֵֽֿנוּ׃
[‏כא] וְצִוִּ֤יתִֿי אֶתֿ־בִּרְכָֿתִֿי֙ לָכֶ֔ם בַּשָּׁנָ֖הֿ הַשִּׁשִּׁ֑יתֿ וְעָשָׂת֙ אֶתֿ־הַתְּבֿוּאָ֔הֿ לִשְׁלֹ֖שׁ הַשָּׁנִֽים׃
[‏כב] וּזְרַעְתֶּ֗ם אֵ֚תֿ הַשָּׁנָ֣הֿ הַשְּׁמִינִ֔תֿ וַֽאֲכַֿלְתֶּ֖ם מִן־הַתְּבֿוּאָ֣הֿ יָשָׁ֑ן עַ֣דֿ׀ הַשָּׁנָ֣הֿ הַתְּשִׁיעִ֗תֿ עַדֿ־בּוֹא֙ תְּבֿ֣וּאָתָ֔הּ תֹּֽאֿכְֿל֖וּ יָשָֽׁן׃
[‏כג] וְהָאָ֗רֶץ לֹ֤א תִֿמָּכֵֿר֙ לִצְמִתֻ֔תֿ כִּי־לִ֖י הָאָ֑רֶץ כִּֽי־גֵֿרִ֧ים וְתֽֿוֹשָׁבִֿ֛ים אַתֶּ֖ם עִמָּדִֽֿי׃
[‏כד] וּבְֿכֹֿ֖ל אֶ֣רֶץ אֲחֻזַּתְֿכֶֿ֑ם גְּאֻלָּ֖הֿ תִּתְּנ֥וּ לָאָֽרֶץ׃ס
[רביעי] [‏כה] כִּֽי־יָמ֣וּךְֿ אָחִ֔יךָֿ וּמָכַֿ֖ר מֵֽאֲחֻזָּתֿ֑וֹ וּבָֿ֤א גֹֽֿאֲלוֹ֙ הַקָּרֹ֣בֿ אֵלָ֔יו וְגָֿאַ֕ל אֵ֖תֿ מִמְכַּ֥ר אָחִֽיו׃
[‏כו] וְאִ֕ישׁ כִּ֛י לֹ֥א יִֽהְיֶהֿ־לּ֖וֹ גֹּאֵ֑ל וְהִשִּׂ֣יגָֿהֿ יָד֔וֹ וּמָצָ֖א כְּדֵֿ֥י גְֿאֻלָּתֽֿוֹ׃
[‏כז] וְחִשַּׁב֙ אֶתֿ־שְׁנֵ֣י מִמְכָּר֔וֹ וְהֵשִׁיב֙ אֶתֿ־הָ֣עֹדֵ֔ףֿ לָאִ֖ישׁ אֲשֶׁ֣ר מָֽכַֿר־ל֑וֹ וְשָׁ֖בֿ לַֽאֲחֻזָּתֽֿוֹ׃
[‏כח] וְאִ֨ם לֹא־מָֽצְאָ֜הֿ יָד֗וֹ דֵּי֘ הָשִׁ֣יבֿ לוֹ֒ וְהָיָ֣הֿ מִמְכָּר֗וֹ בְּיַד֙ הַקֹּנֶ֣הֿ אֹת֔וֹ עַ֖דֿ שְׁנַ֣תֿ הַיּוֹבֵֿ֑ל וְיָצָא֙ בַּיֹּבֵ֔ל וְשָׁ֖בֿ לַֽאֲחֻזָּתֽֿוֹ׃ס
[חמישי] [‏כט] וְאִ֗ישׁ כִּֽי־יִמְכֹּ֤ר בֵּֽיתֿ־מוֹשַׁב֙ עִ֣יר חוֹמָ֔הֿ וְהָֽיְתָֿה֙ גְּאֻלָּת֔וֹ עַדֿ־תֹּ֖ם שְׁנַ֣תֿ מִמְכָּר֑וֹ יָמִ֖ים תִּֽהְיֶ֥הֿ גְֿאֻלָּתֽֿוֹ׃
[‏ל] וְאִ֣ם לֹֽא־יִגָּאֵ֗ל עַדֿ־מְל֣אֺֿתֿ לוֹ֘ שָׁנָ֣הֿ תְֿמִימָה֒ וְ֠קָם הַבַּ֨יִתֿ אֲשֶׁר־בָּעִ֜יר אֲשֶׁר־//כתיב// לֹ֣א // קרי // ל֣וֹ חֹמָ֗הֿ לַצְּמִיתֻֿ֛תֿ לַקֹּנֶ֥הֿ אֹתֿ֖וֹ לְדֹֽֿרֹתָֿ֑יו לֹ֥א יֵצֵ֖א בַּיֹּבֵֽֿל׃
[‏לא] וּבָֿתֵּ֣י הַֽחֲצֵרִ֗ים אֲשֶׁ֨ר אֵֽין־לָהֶ֤ם חֹמָה֙ סָבִ֔יבֿ עַל־שְׂדֵֿ֥הֿ הָאָ֖רֶץ יֵֽחָשֵׁ֑בֿ גְּאֻלָּה֙ תִּֽהְיֶהֿ־לּ֔וֹ וּבַֿיֹּבֵֿ֖ל יֵצֵֽא׃
[‏לב] וְעָרֵי֙ הַֽלְוִיִּ֔ם בָּתֵּ֖י עָרֵ֣י אֲחֻזָּתָֿ֑ם גְּאֻלַּ֥תֿ עוֹלָ֖ם תִּֽהְיֶ֥הֿ לַֽלְוִיִּֽם׃
[‏לג] וַֽאֲשֶׁ֤ר‌ יִגְֿאַל֙ מִן־הַֽלְוִיִּ֔ם וְיָצָ֧א מִמְכַּר־בַּ֛יִתֿ וְעִ֥יר אֲחֻזָּתֿ֖וֹ בַּיֹּבֵֿ֑ל כִּ֣י בָֿתֵּ֞י עָרֵ֣י הַֽלְוִיִּ֗ם הִ֚וא אֲחֻזָּתָ֔ם בְּתֿ֖וֹךְֿ בְּנֵ֥י יִשְׂרָאֵֽל׃
[‏לד] וּֽשֲׂדֵֿ֛הֿ מִגְֿרַ֥שׁ עָֽרֵיהֶ֖ם לֹ֣א יִמָּכֵֿ֑ר כִּֽי־אֲחֻזַּ֥תֿ עוֹלָ֛ם ה֖וּא לָהֶֽם׃ס
[‏לה] וְכִֽֿי־יָמ֣וּךְֿ אָחִ֔יךָֿ וּמָ֥טָהֿ יָדֿ֖וֹ עִמָּ֑ךְֿ וְהֶֽחֱזַ֣קְתָּ בּ֔וֹ גֵּ֧ר וְתֿוֹשָׁ֛בֿ וָחַ֖י עִמָּֽךְֿ׃
[‏לו] אַל־תִּקַּ֤ח מֵֽאִתּוֹ֙ נֶ֣שֶׁךְֿ וְתַֿרְבִּ֔יתֿ וְיָרֵ֖אֿתָֿ מֵֽאֱלֹהֶ֑יךָֿ וְחֵ֥י אָחִ֖יךָֿ עִמָּֽךְֿ׃
[‏לז] אֶ֨תֿ־כַּסְפְּךָ֔ לֹֽא־תִֿתֵּ֥ן ל֖וֹ בְּנֶ֑שֶׁךְֿ וּבְֿמַרְבִּ֖יתֿ לֹֽא־תִֿתֵּ֥ן אָכְֿלֶֽךָֿ׃
[‏לח] אֲנִ֗י יְהֹוָה֙ אֱלֹ֣הֵיכֶ֔ם אֲשֶׁר־הוֹצֵ֥אֿתִֿי אֶתְֿכֶֿ֖ם מֵאֶ֣רֶץ מִצְרָ֑יִם לָתֵֿ֤תֿ לָכֶֿם֙ אֶתֿ־אֶ֣רֶץ כְּנַ֔עַן לִֽהְי֥וֹתֿ לָכֶֿ֖ם לֵֽאֿלֹהִֽים׃ס
[ששי] [‏לט] וְכִֽֿי־יָמ֥וּךְֿ אָחִ֛יךָֿ עִמָּ֖ךְֿ וְנִמְכַּר־לָ֑ךְֿ לֹא־תַֽֿעֲבֹֿ֥דֿ בּ֖וֹ עֲבֹֿ֥דַֿתֿ עָֽבֶֿדֿ׃
[‏מ] כְּשָׂכִֿ֥יר כְּתֿוֹשָׁ֖בֿ יִֽהְיֶ֣הֿ עִמָּ֑ךְֿ עַדֿ־שְׁנַ֥תֿ הַיֹּבֵֿ֖ל יַֽעֲבֹֿ֥דֿ עִמָּֽךְֿ׃
[‏מא] וְיָצָא֙ מֵֽעִמָּ֔ךְֿ ה֖וּא וּבָֿנָ֣יו עִמּ֑וֹ וְשָׁב֙ אֶל־מִשְׁפַּחְתּ֔וֹ וְאֶל־אֲחֻזַּ֥תֿ אֲבֹֿתָֿ֖יו יָשֽׁוּבֿ׃
[‏מב] כִּֽי־עֲבָֿדַֿ֣י הֵ֔ם אֲשֶׁר־הוֹצֵ֥אֿתִֿי אֹתָֿ֖ם מֵאֶ֣רֶץ מִצְרָ֑יִם לֹ֥א יִמָּֽכְֿר֖וּ מִמְכֶּ֥רֶתֿ עָֽבֶֿדֿ׃
[‏מג] לֹֽא־תִֿרְדֶּ֥הֿ בֿ֖וֹ בְּפָֿ֑רֶךְֿ וְיָרֵ֖אֿתָֿ מֵֽאֱלֹהֶֽיךָֿ׃
[‏מד] וְעַבְֿדְּךָֿ֥ וַֽאֲמָֽתְֿךָֿ֖ אֲשֶׁ֣ר יִֽהְיוּ־לָ֑ךְֿ מֵאֵ֣תֿ הַגּוֹיִ֗ם אֲשֶׁר֙ סְבִֿיבֹֿ֣תֵֿיכֶ֔ם מֵהֶ֥ם תִּקְנ֖וּ עֶ֥בֶֿדֿ וְאָמָֽהֿ׃
[‏מה] וְ֠גַֿם מִבְּנֵ֨י הַתּֽוֹשָׁבִ֜ים הַגָּרִ֤ים עִמָּכֶֿם֙ מֵהֶ֣ם תִּקְנ֔וּ וּמִמִּשְׁפַּחְתָּם֙ אֲשֶׁ֣ר עִמָּכֶ֔ם אֲשֶׁ֥ר הוֹלִ֖ידֿוּ בְּאַרְצְכֶֿ֑ם וְהָי֥וּ לָכֶֿ֖ם לַֽאֲחֻזָּֽהֿ׃
[‏מו] וְהִתְֿנַֽחַלְתֶּ֨ם אֹתָ֜ם לִבְֿנֵיכֶֿ֤ם אַֽחֲרֵיכֶֿם֙ לָרֶ֣שֶׁתֿ אֲחֻזָּ֔הֿ לְעֹלָ֖ם בָּהֶ֣ם תַּֽעֲבֹֿ֑דֿוּ וּבְֿאַ֨חֵיכֶֿ֤ם בְּנֵֽי־יִשְׂרָאֵל֙ אִ֣ישׁ בְּאָחִ֔יו לֹֽא־תִֿרְדֶּ֥הֿ בֿ֖וֹ בְּפָֽֿרֶךְֿ׃ס
[שביעי] [‏מז] וְכִֿ֣י תַֿשִּׂ֗יגֿ יַ֣דֿ גֵּ֤ר וְתֿוֹשָׁב֙ עִמָּ֔ךְֿ וּמָ֥ךְֿ אָחִ֖יךָֿ עִמּ֑וֹ וְנִמְכַּ֗ר לְגֵֿ֤ר תּוֹשָׁב֙ עִמָּ֔ךְֿ א֥וֹ לְעֵ֖קֶר מִשְׁפַּ֥חַתֿ גֵּֽר׃
[‏מח] אַֽחֲרֵ֣י נִמְכַּ֔ר גְּאֻלָּ֖הֿ תִּֽהְיֶהֿ־לּ֑וֹ אֶחָ֥דֿ מֵֽאֶחָ֖יו יִגְֿאָלֶֽנּוּ׃
[‏מט] אֽוֹ־דֹֿד֞וֹ א֤וֹ בֶֿן־דֹּדֿוֹ֙ יִגְֿאָלֶ֔נּוּ אֽוֹ־מִשְּׁאֵ֧ר בְּשָׂר֛וֹ מִמִּשְׁפַּחְתּ֖וֹ יִגְֿאָלֶ֑נּוּ אֽוֹ־הִשִּׂ֥יגָֿהֿ יָדֿ֖וֹ וְנִגְֿאָֽל׃
[‏נ] וְחִשַּׁב֙ עִם־קֹנֵ֔הוּ מִשְּׁנַת֙ הִמָּ֣כְֿרוֹ ל֔וֹ עַ֖דֿ שְׁנַ֣תֿ הַיֹּבֵֿ֑ל וְהָיָ֞הֿ כֶּ֤סֶףֿ מִמְכָּרוֹ֙ בְּמִסְפַּ֣ר שָׁנִ֔ים כִּימֵ֥י שָׂכִֿ֖יר יִֽהְיֶ֥הֿ עִמּֽוֹ׃
[‏נא] אִם־ע֥וֹדֿ רַבּ֖וֹתֿ בַּשָּׁנִ֑ים לְפִֿיהֶן֙ יָשִׁ֣יבֿ גְּאֻלָּת֔וֹ מִכֶּ֖סֶףֿ מִקְנָתֽֿוֹ׃
[‏נב] וְאִם־מְעַ֞ט נִשְׁאַ֧ר בַּשָּׁנִ֛ים עַדֿ־שְׁנַ֥תֿ הַיֹּבֵֿ֖ל וְחִשַּׁבֿ־ל֑וֹ כְּפִֿ֣י שָׁנָ֔יו יָשִׁ֖יבֿ אֶתֿ־גְּאֻלָּתֽֿוֹ׃
[‏נג] כִּשְׂכִֿ֥יר שָׁנָ֛הֿ בְּשָׁנָ֖הֿ יִֽהְיֶ֣הֿ עִמּ֑וֹ לֹֽא־יִרְדֶּ֥נּוּ בְּפֶֿ֖רֶךְֿ לְעֵינֶֽיךָֿ׃
[‏נד] וְאִם־לֹ֥א יִגָּאֵ֖ל בְּאֵ֑לֶּהֿ וְיָצָא֙ בִּשְׁנַ֣תֿ הַיֹּבֵ֔ל ה֖וּא וּבָֿנָ֥יו עִמּֽוֹ׃
[מפטיר] [‏נה] כִּי־לִ֤י בְֿנֵֽי־יִשְׂרָאֵל֙ עֲבָֿדִ֔ים עֲבָֿדַֿ֣י הֵ֔ם אֲשֶׁר־הוֹצֵ֥אֿתִֿי אוֹתָֿ֖ם מֵאֶ֣רֶץ מִצְרָ֑יִם אֲנִ֖י יְהֹוָ֥ה אֱלֹֽהֵיכֶֽֿם׃

פרק כו
[‏א] לֹא־תַֽֿעֲשׂ֨וּ לָכֶ֜ם אֱלִילִ֗ם וּפֶֿ֤סֶל וּמַצֵּבָֿה֙ לֹֽא־תָֿקִ֣ימוּ לָכֶ֔ם וְאֶ֣בֶֿן מַשְׂכִּ֗יתֿ לֹ֤א תִֿתְּנוּ֙ בְּאַרְצְכֶ֔ם לְהִֽשְׁתַּֽחֲוֹ֖תֿ עָלֶ֑יהָ כִּ֛י אֲנִ֥י יְהֹוָ֖ה אֱלֹֽהֵיכֶֽֿם׃
[‏ב] אֶתֿ־שַׁבְּתֹֿתַֿ֣י תִּשְׁמֹ֔רוּ וּמִקְדָּשִׁ֖י תִּירָ֑אוּ אֲנִ֖י יְהֹוָֽה׃פ
‏{פרשת בחקתי}[‏ג] אִם־בְּחֻקֹּתַֿ֖י תֵּלֵ֑כֿוּ וְאֶתֿ־מִצְוֹתַֿ֣י תִּשְׁמְר֔וּ וַֽעֲשִׂיתֶֿ֖ם אֹתָֽֿם׃
[‏ד] וְנָֽתַֿתִּ֥י גִֿשְׁמֵיכֶֿ֖ם בְּעִתָּ֑ם וְנָֽתְֿנָ֤הֿ הָאָ֙רֶץ֙ יְבֿוּלָ֔הּ וְעֵ֥ץ הַשָּׂדֶֿ֖הֿ יִתֵּ֥ן פִּרְיֽוֹ׃
[‏ה] וְהִשִּׂ֨יגֿ לָכֶֿ֥ם דַּ֙יִשׁ֙ אֶתֿ־בָּצִ֔יר וּבָֿצִ֖יר יַשִּׂ֣יגֿ אֶתֿ־זָ֑רַע וַֽאֲכַֿלְתֶּ֤ם לַחְמְכֶֿם֙ לָשֹׂ֔בַֿע וִֽישַׁבְֿתֶּ֥ם לָבֶֿ֖טַח בְּאַרְצְכֶֽֿם׃
[שני] [‏ו] וְנָֽתַֿתִּ֤י שָׁלוֹם֙ בָּאָ֔רֶץ וּשְׁכַֿבְֿתֶּ֖ם וְאֵ֣ין מַֽחֲרִ֑ידֿ וְהִשְׁבַּתִּ֞י חַיָּ֤הֿ רָעָה֙ מִן־הָאָ֔רֶץ וְחֶ֖רֶבֿ לֹא־תַֽֿעֲבֹֿ֥ר בְּאַרְצְכֶֽֿם׃
[‏ז] וּרְדַֿפְֿתֶּ֖ם אֶתֿ־אֹֽיְבֵֿיכֶֿ֑ם וְנָֽפְֿל֥וּ לִפְֿנֵיכֶֿ֖ם לֶחָֽרֶבֿ׃
[‏ח] וְרָֽדְֿפֿוּ֙ מִכֶּ֤ם חֲמִשָּׁה֙ מֵאָ֔הֿ וּמֵאָ֥הֿ מִכֶּ֖ם רְבָֿבָֿ֣הֿ יִרְדֹּ֑פֿוּ וְנָֽפְֿל֧וּ אֹֽיְבֵֿיכֶֿ֛ם לִפְֿנֵיכֶֿ֖ם לֶחָֽרֶבֿ׃
[‏ט] וּפָֿנִ֣יתִֿי אֲלֵיכֶ֔ם וְהִפְֿרֵיתִֿ֣י אֶתְֿכֶ֔ם וְהִרְבֵּיתִֿ֖י אֶתְֿכֶֿ֑ם וַֽהֲקִֽימֹתִֿ֥י אֶתֿ־בְּרִיתִֿ֖י אִתְּכֶֽֿם׃
[שלישי] [‏י] וַֽאֲכַֿלְתֶּ֥ם יָשָׁ֖ן נוֹשָׁ֑ן וְיָשָׁ֕ן מִפְּנֵ֥י חָדָֿ֖שׁ תּֽוֹצִֽיאוּ׃
[‏יא] וְנָֽתַֿתִּ֥י מִשְׁכָּנִ֖י בְּתֽֿוֹכְֿכֶֿ֑ם וְלֹֽא־תִֿגְֿעַ֥ל נַפְֿשִׁ֖י אֶתְֿכֶֽֿם׃
[‏יב] וְהִתְֿהַלַּכְֿתִּי֙ בְּתֿ֣וֹכְֿכֶ֔ם וְהָיִ֥יתִֿי לָכֶֿ֖ם לֵֽאֿלֹהִ֑ים וְאַתֶּ֖ם תִּֽהְיוּ־לִ֥י לְעָֽם׃
[‏יג] אֲנִ֞י יְהֹוָ֣ה אֱלֹֽהֵיכֶ֗ם אֲשֶׁ֨ר הוֹצֵ֤אֿתִֿי אֶתְֿכֶֿם֙ מֵאֶ֣רֶץ מִצְרַ֔יִם מִֽהְיֹ֥תֿ לָהֶ֖ם עֲבָֿדִֿ֑ים וָֽאֶשְׁבֹּר֙ מֹטֹ֣תֿ עֻלְּכֶ֔ם וָֽאוֹלֵ֥ךְֿ אֶתְֿכֶֿ֖ם קֽוֹמְמִיּֽוּתֿ׃פ
[‏יד] וְאִם־לֹ֥א תִֿשְׁמְע֖וּ לִ֑י וְלֹ֣א תַֽֿעֲשׂ֔וּ אֵ֥תֿ כָּל־הַמִּצְוֹ֖תֿ הָאֵֽלֶּהֿ׃
[‏טו] וְאִם־בְּחֻקֹּתַֿ֣י תִּמְאָ֔סוּ וְאִ֥ם אֶתֿ־מִשְׁפָּטַ֖י תִּגְֿעַ֣ל נַפְֿשְׁכֶֿ֑ם לְבִֿלְתִּ֤י עֲשׂוֹת֙ אֶתֿ־כָּל־מִצְוֹתַ֔י לְהַפְֿרְכֶֿ֖ם אֶתֿ־בְּרִיתִֽֿי׃
[‏טז] אַףֿ־אֲנִ֞י אֶֽעֱשֶׂהֿ־זֹּ֣אֿתֿ לָכֶ֗ם וְהִפְֿקַדְֿתִּ֨י עֲלֵיכֶֿ֤ם בֶּֽהָלָה֙ אֶתֿ־הַשַּׁחֶ֣פֶֿתֿ וְאֶתֿ־הַקַּדַּ֔חַתֿ מְכַֿלּ֥וֹתֿ עֵינַ֖יִם וּמְדִֿיבֹֿ֣תֿ נָ֑פֶֿשׁ וּזְרַעְתֶּ֤ם לָרִיק֙ זַרְעֲכֶ֔ם וַֽאֲכָֿלֻ֖הוּ אֹֽיְבֵֿיכֶֽֿם׃
[‏יז] וְנָֽתַֿתִּ֤י פָֿנַי֙ בָּכֶ֔ם וְנִגַּפְֿתֶּ֖ם לִפְֿנֵ֣י אֹֽיְבֵֿיכֶֿ֑ם וְרָדֿ֤וּ בָֿכֶֿם֙ שֹֽׂנְאֵיכֶ֔ם וְנַסְתֶּ֖ם וְאֵֽין־רֹדֵֿ֥ףֿ אֶתְֿכֶֽֿם׃
[‏יח] וְאִ֨ם־עַדֿ־אֵ֔לֶּהֿ לֹ֥א תִֿשְׁמְע֖וּ לִ֑י וְיָֽסַפְֿתִּי֙ לְיַסְּרָ֣הֿ אֶתְֿכֶ֔ם שֶׁ֖בַֿע עַל־חַטֹּֽאֿתֵֿיכֶֽֿם׃
[‏יט] וְשָֽׁבַֿרְתִּ֖י אֶתֿ־גְּא֣וֹן עֻזְּכֶֿ֑ם וְנָֽתַֿתִּ֤י אֶתֿ־שְׁמֵיכֶֿם֙ כַּבַּרְזֶ֔ל וְאֶֽתֿ־אַרְצְכֶֿ֖ם כַּנְּחֻשָֽׁהֿ׃
[‏כ] וְתַֿ֥ם לָרִ֖יק כֹּֽחֲכֶֿ֑ם וְלֹֽא־תִֿתֵּ֤ן אַרְצְכֶֿם֙ אֶתֿ־יְבֿוּלָ֔הּ וְעֵ֣ץ הָאָ֔רֶץ לֹ֥א יִתֵּ֖ן פִּרְיֽוֹ׃
[‏כא] וְאִם־תֵּֽלְכֿ֤וּ עִמִּי֙ קֶ֔רִי וְלֹ֥א תֹֿאֿבֿ֖וּ לִשְׁמֹ֣עַ לִ֑י וְיָֽסַפְֿתִּ֤י עֲלֵיכֶֿם֙ מַכָּ֔הֿ שֶׁ֖בַֿע כְּחַטֹּֽאֿתֵֿיכֶֽֿם׃
[‏כב] וְהִשְׁלַחְתִּ֨י בָֿכֶ֜ם אֶתֿ־חַיַּ֤תֿ הַשָּׂדֶֿה֙ וְשִׁכְּלָ֣הֿ אֶתְֿכֶ֔ם וְהִכְֿרִ֙יתָֿה֙ אֶתֿ־בְּהֶמְתְּכֶ֔ם וְהִמְעִ֖יטָהֿ אֶתְֿכֶֿ֑ם וְנָשַׁ֖מּוּ דַּרְכֵֿיכֶֽֿם׃
[‏כג] וְאִ֨ם־בְּאֵ֔לֶּהֿ לֹ֥א תִֿוָּֽסְר֖וּ לִ֑י וַֽהֲלַכְֿתֶּ֥ם עִמִּ֖י קֶֽרִי׃
[‏כד] וְהָֽלַכְֿתִּ֧י אַףֿ־אֲנִ֛י עִמָּכֶֿ֖ם בְּקֶ֑רִי וְהִכֵּיתִֿ֤י אֶתְֿכֶֿם֙ גַּם־אָ֔נִי שֶׁ֖בַֿע עַל־חַטֹּֽאֿתֵֿיכֶֽֿם׃
[‏כה] וְהֵֽבֵֿאֿתִ֨י עֲלֵיכֶ֜ם חֶ֗רֶבֿ נֹקֶ֙מֶת֙ נְקַם־בְּרִ֔יתֿ וְנֶֽאֱסַפְֿתֶּ֖ם אֶל־עָֽרֵיכֶֿ֑ם וְשִׁלַּ֤חְתִּי דֶ֙בֶֿר֙ בְּתֿ֣וֹכְֿכֶ֔ם וְנִתַּתֶּ֖ם בְּיַדֿ־אוֹיֵֽבֿ׃
[‏כו] בְּשִׁבְֿרִ֣י לָכֶֿם֘ מַטֵּהֿ־לֶחֶם֒ וְ֠אָפֿוּ עֶ֣שֶׂר נָשִׁ֤ים לַחְמְכֶֿם֙ בְּתַֿנּ֣וּר אֶחָ֔דֿ וְהֵשִׁ֥יבֿוּ לַחְמְכֶֿ֖ם בַּמִּשְׁקָ֑ל וַֽאֲכַֿלְתֶּ֖ם וְלֹ֥א תִֿשְׂבָּֽעוּ׃ס
[‏כז] וְאִ֨ם־בְּזֹ֔אֿתֿ לֹ֥א תִֿשְׁמְע֖וּ לִ֑י וַֽהֲלַכְֿתֶּ֥ם עִמִּ֖י בְּקֶֽרִי׃
[‏כח] וְהָֽלַכְֿתִּ֥י עִמָּכֶֿ֖ם בַּֽחֲמַתֿ־קֶ֑רִי וְיִסַּרְתִּ֤י אֶתְֿכֶֿם֙ אַףֿ־אָ֔נִי שֶׁ֖בַֿע עַל־חַטֹּֽאֿתֵֿיכֶֽֿם׃
[‏כט] וַֽאֲכַֿלְתֶּ֖ם בְּשַׂ֣ר בְּנֵיכֶֿ֑ם וּבְֿשַׂ֥ר בְּנֹֽתֵֿיכֶֿ֖ם תֹּאֿכֵֽֿלוּ׃
[‏ל] וְהִשְׁמַדְֿתִּ֞י אֶתֿ־בָּמֹֽתֵֿיכֶ֗ם וְהִכְֿרַתִּי֙ אֶתֿ־חַמָּ֣נֵיכֶ֔ם וְנָֽתַֿתִּי֙ אֶתֿ־פִּגְֿרֵיכֶ֔ם עַל־פִּגְֿרֵ֖י גִּלּֽוּלֵיכֶֿ֑ם וְגָֽֿעֲלָ֥הֿ נַפְֿשִׁ֖י אֶתְֿכֶֽֿם׃
[‏לא] וְנָֽתַֿתִּ֤י אֶתֿ־עָֽרֵיכֶֿם֙ חָרְבָּ֔הֿ וַֽהֲשִׁמּוֹתִֿ֖י אֶתֿ־מִקְדְּשֵׁיכֶֿ֑ם וְלֹ֣א אָרִ֔יחַ בְּרֵ֖יחַ נִיחֹֽחֲכֶֽֿם׃
[‏לב] וַֽהֲשִׁמֹּתִֿ֥י אֲנִ֖י אֶתֿ־הָאָ֑רֶץ וְשָֽׁמְמ֤וּ עָלֶ֙יהָ֙ אֹֽיְבֵֿיכֶ֔ם הַיֹּֽשְׁבִֿ֖ים בָּֽהּ׃
[‏לג] וְאֶתְֿכֶֿם֙ אֱזָרֶ֣הֿ בַֿגּוֹיִ֔ם וַֽהֲרִֽיקֹתִֿ֥י אַֽחֲרֵיכֶֿ֖ם חָ֑רֶבֿ וְהָֽיְתָֿ֤הֿ אַרְצְכֶֿם֙ שְׁמָמָ֔הֿ וְעָֽרֵיכֶֿ֖ם יִֽהְי֥וּ חָרְבָּֽהֿ׃
[‏לד] אָז֩ תִּרְצֶ֨הֿ הָאָ֜רֶץ אֶתֿ־שַׁבְּתֹֿתֶ֗יהָ כֹּ֚ל יְמֵ֣י הֳשַּׁמָּ֔הֿ וְאַתֶּ֖ם בְּאֶ֣רֶץ אֹֽיְבֵֿיכֶֿ֑ם אָ֚ז תִּשְׁבַּ֣תֿ הָאָ֔רֶץ וְהִרְצָ֖תֿ אֶתֿ־שַׁבְּתֹֿתֶֽֿיהָ׃
[‏לה] כָּל־יְמֵ֥י הָשַּׁמָּ֖הֿ תִּשְׁבֹּ֑תֿ אֵ֣תֿ אֲשֶׁ֧ר לֹא־שָֽׁבְֿתָֿ֛הֿ בְּשַׁבְּתֹֽֿתֵֿיכֶֿ֖ם בְּשִׁבְֿתְּכֶֿ֥ם עָלֶֽיהָ׃
[‏לו] וְהַנִּשְׁאָרִ֣ים בָּכֶ֗ם וְהֵבֵֿ֤אֿתִֿי מֹ֙רֶךְ֙ בִּלְבָֿבָ֔ם בְּאַרְצֹ֖תֿ אֹֽיְבֵֿיהֶ֑ם וְרָדַֿ֣ףֿ אֹתָ֗ם ק֚וֹל עָלֶ֣הֿ נִדָּ֔ףֿ וְנָס֧וּ מְנֻֽסַתֿ־חֶ֛רֶבֿ וְנָֽפְֿל֖וּ וְאֵ֥ין רֹדֵֽֿףֿ׃
[‏לז] וְכָֽֿשְׁל֧וּ אִֽישׁ־בְּאָחִ֛יו כְּמִפְּנֵי־חֶ֖רֶבֿ וְרֹדֵֿ֣ףֿ אָ֑יִן וְלֹא־תִֽֿהְיֶ֤הֿ לָכֶֿם֙ תְּקוּמָ֔הֿ לִפְֿנֵ֖י אֹֽיְבֵֿיכֶֽֿם׃
[‏לח] וַֽאֲבַֿדְֿתֶּ֖ם בַּגּוֹיִ֑ם וְאָֽכְֿלָ֣הֿ אֶתְֿכֶ֔ם אֶ֖רֶץ אֹֽיְבֵֿיכֶֽֿם׃
[‏לט] וְהַנִּשְׁאָרִ֣ים בָּכֶ֗ם יִמַּ֙קּוּ֙ בַּֽעֲוֹנָ֔ם בְּאַרְצֹ֖תֿ אֹֽיְבֵֿיכֶֿ֑ם וְאַ֛ףֿ בַּֽעֲוֹנֹ֥תֿ אֲבֹֿתָֿ֖ם אִתָּ֥ם יִמָּֽקּוּ׃
[‏מ] וְהִתְֿוַדּ֤וּ אֶתֿ־עֲוֹנָם֙ וְאֶתֿ־עֲוֹ֣ן אֲבֹֿתָ֔ם בְּמַֽעֲלָ֖ם אֲשֶׁ֣ר מָֽעֲלוּ־בִֿ֑י וְאַ֕ףֿ אֲשֶׁר־הָֽלְכֿ֥וּ עִמִּ֖י בְּקֶֽרִי׃
[‏מא] אַףֿ־אֲנִ֗י אֵלֵ֤ךְֿ עִמָּם֙ בְּקֶ֔רִי וְהֵֽבֵֿאֿתִֿ֣י אֹתָ֔ם בְּאֶ֖רֶץ אֹֽיְבֵֿיהֶ֑ם אוֹ־אָ֣ז יִכָּנַ֗ע לְבָֿבָֿם֙ הֶֽעָרֵ֔ל וְאָ֖ז יִרְצ֥וּ אֶתֿ־עֲוֹנָֽם׃
[‏מב] וְזָֽכַֿרְתִּ֖י אֶתֿ־בְּרִיתִֿ֣י יַֽעֲק֑וֹבֿ וְאַף֩ אֶתֿ־בְּרִיתִ֨י יִצְחָ֜ק וְאַ֨ףֿ אֶתֿ־בְּרִיתִֿ֧י אַבְֿרָהָ֛ם אֶזְכֹּ֖ר וְהָאָ֥רֶץ אֶזְכֹּֽר׃
[‏מג] וְהָאָרֶץ֩ תֵּֽעָזֵ֨בֿ מֵהֶ֜ם וְתִֿ֣רֶץ אֶתֿ־שַׁבְּתֹֿתֶ֗יהָ בָּהְשַׁמָּה֙ מֵהֶ֔ם וְהֵ֖ם יִרְצ֣וּ אֶתֿ־עֲוֹנָ֑ם יַ֣עַן וּבְֿיַ֔עַן בְּמִשְׁפָּטַ֣י מָאָ֔סוּ וְאֶתֿ־חֻקֹּתַֿ֖י גָּֽעֲלָ֥הֿ נַפְֿשָֽׁם׃
[‏מד] וְאַףֿ־גַּם־זֹ֠אֿתֿ בִּֽהְיוֹתָ֞ם בְּאֶ֣רֶץ אֹֽיְבֵֿיהֶ֗ם לֹֽא־מְאַסְתִּ֤ים וְלֹֽא־גְֿעַלְתִּים֙ לְכַֿלֹּתָ֔ם לְהָפֵֿ֥ר בְּרִיתִֿ֖י אִתָּ֑ם כִּ֛י אֲנִ֥י יְהֹוָ֖ה אֱלֹֽהֵיהֶֽם׃
[‏מה] וְזָֽכַֿרְתִּ֥י לָהֶ֖ם בְּרִ֣יתֿ רִֽאֿשֹׁנִ֑ים אֲשֶׁ֣ר הוֹצֵֽאֿתִֿי־אֹתָֿם֩ מֵאֶ֨רֶץ מִצְרַ֜יִם לְעֵינֵ֣י הַגּוֹיִ֗ם לִֽהְי֥וֹתֿ לָהֶ֛ם לֵֽאֿלֹהִ֖ים אֲנִ֥י יְהֹוָֽה׃
[‏מו] אֵ֠לֶּהֿ הַֽחֻקִּ֣ים וְהַמִּשְׁפָּטִים֘ וְהַתּוֹרֹת֒ אֲשֶׁר֙ נָתַֿ֣ן יְהֹוָ֔ה בֵּינ֕וֹ וּבֵֿ֖ין בְּנֵ֣י יִשְׂרָאֵ֑ל בְּהַ֥ר סִינַ֖י בְּיַדֿ־מֹשֶֽׁהֿ׃פ

פרק כז
[רביעי] [‏א] וַיְדַֿבֵּ֥ר יְהֹוָ֖ה אֶל־מֹשֶׁ֥הֿ לֵּאֿמֹֽר׃
[‏ב] דַּבֵּ֞ר אֶל־בְּנֵ֤י יִשְׂרָאֵל֙ וְאָֽמַרְתָּ֣ אֲלֵהֶ֔ם אִ֕ישׁ כִּ֥י יַפְֿלִ֖א נֶ֑דֶֿר בְּעֶרְכְּךָֿ֥ נְפָֿשֹׁ֖תֿ לַֽיהֹוָֽה׃
[‏ג] וְהָיָ֤הֿ עֶרְכְּךָ֙ הַזָּכָ֔ר מִבֶּן֙ עֶשְׂרִ֣ים שָׁנָ֔הֿ וְעַ֖דֿ בֶּן־שִׁשִּׁ֣ים שָׁנָ֑הֿ וְהָיָ֣הֿ עֶרְכְּךָ֗ חֲמִשִּׁ֛ים שֶׁ֥קֶל כֶּ֖סֶףֿ בְּשֶׁ֥קֶל הַקֹּֽדֶֿשׁ׃
[‏ד] וְאִם־נְקֵבָֿ֖הֿ הִ֑וא וְהָיָ֥הֿ עֶרְכְּךָֿ֖ שְׁלֹשִׁ֥ים שָֽׁקֶל׃
[‏ה] וְאִ֨ם מִבֶּן־חָמֵ֜שׁ שָׁנִ֗ים וְעַד֙ בֶּן־עֶשְׂרִ֣ים שָׁנָ֔הֿ וְהָיָ֧הֿ עֶרְכְּךָֿ֛ הַזָּכָֿ֖ר עֶשְׂרִ֣ים שְׁקָלִ֑ים וְלַנְּקֵבָֿ֖הֿ עֲשֶׂ֥רֶתֿ שְׁקָלִֽים׃
[‏ו] וְאִ֣ם מִבֶּן־חֹ֗דֶֿשׁ וְעַד֙ בֶּן־חָמֵ֣שׁ שָׁנִ֔ים וְהָיָ֤הֿ עֶרְכְּךָ֙ הַזָּכָ֔ר חֲמִשָּׁ֥הֿ שְׁקָלִ֖ים כָּ֑סֶףֿ וְלַנְּקֵבָֿ֣הֿ עֶרְכְּךָ֔ שְׁלֹ֥שֶׁתֿ שְׁקָלִ֖ים כָּֽסֶףֿ׃
[‏ז] וְ֠אִם מִבֶּן־שִׁשִּׁ֨ים שָׁנָ֤הֿ וָמַ֙עְלָה֙ אִם־זָכָ֔ר וְהָיָ֣הֿ עֶרְכְּךָ֔ חֲמִשָּׁ֥הֿ עָשָׂ֖ר שָׁ֑קֶל וְלַנְּקֵבָֿ֖הֿ עֲשָׂרָ֥הֿ שְׁקָלִֽים׃
[‏ח] וְאִם־מָ֥ךְֿ הוּא֙ מֵֽעֶרְכֶּ֔ךָֿ וְהֶֽעֱמִידֿוֹ֙ לִפְֿנֵ֣י הַכֹּהֵ֔ן וְהֶֽעֱרִ֥יךְֿ אֹתֿ֖וֹ הַכֹּהֵ֑ן עַל־פִּ֗י אֲשֶׁ֤ר תַּשִּׂיג֙ יַ֣דֿ הַנֹּדֵ֔ר יַֽעֲרִיכֶֿ֖נּוּ הַכֹּהֵֽן׃ס
[‏ט] וְאִ֨ם־בְּהֵמָ֔הֿ אֲשֶׁ֨ר יַקְרִ֧יבֿוּ מִמֶּ֛נָּהֿ קָרְבָּ֖ן לַֽיהֹוָ֑ה כֹּל֩ אֲשֶׁ֨ר יִתֵּ֥ן מִמֶּ֛נּוּ לַֽיהֹוָ֖ה יִֽהְיֶהֿ־קֹּֽדֶֿשׁ׃
[‏י] לֹ֣א יַֽחֲלִיפֶ֗נּוּ וְלֹֽא־יָמִ֥יר אֹתֿ֛וֹ ט֥וֹבֿ בְּרָ֖ע אוֹ־רַ֣ע בְּט֑וֹבֿ וְאִם־הָמֵ֨ר יָמִ֤יר בְּהֵמָה֙ בִּבְֿהֵמָ֔הֿ וְהָֽיָהֿ־ה֥וּא וּתְֿמֽוּרָתֿ֖וֹ יִֽהְיֶהֿ־קֹּֽדֶֿשׁ׃
[‏יא] וְאִם֙ כָּל־בְּהֵמָ֣הֿ טְמֵאָ֔הֿ אֲ֠שֶׁר לֹֽא־יַקְרִ֧יבֿוּ מִמֶּ֛נָּהֿ קָרְבָּ֖ן לַֽיהֹוָ֑ה וְהֶֽעֱמִ֥ידֿ אֶתֿ־הַבְּהֵמָ֖הֿ לִפְֿנֵ֥י הַכֹּהֵֽן׃
[‏יב] וְהֶֽעֱרִ֤יךְֿ הַכֹּהֵן֙ אֹתָ֔הּ בֵּ֥ין ט֖וֹבֿ וּבֵֿ֣ין רָ֑ע כְּעֶרְכְּךָֿ֥ הַכֹּהֵ֖ן כֵּ֥ן יִֽהְיֶֽהֿ׃
[‏יג] וְאִם־גָּאֹ֖ל יִגְֿאָלֶ֑נָּהֿ וְיָסַ֥ףֿ חֲמִֽישִׁתֿ֖וֹ עַל־עֶרְכֶּֽךָֿ׃
[‏יד] וְאִ֗ישׁ כִּֽי־יַקְדִּ֨שׁ אֶתֿ־בֵּיתֿ֥וֹ קֹ֙דֶֿשׁ֙ לַֽיהֹוָ֔ה וְהֶֽעֱרִיכֿוֹ֙ הַכֹּהֵ֔ן בֵּ֥ין ט֖וֹבֿ וּבֵֿ֣ין רָ֑ע כַּֽאֲשֶׁ֨ר יַֽעֲרִ֥יךְֿ אֹתֿ֛וֹ הַכֹּהֵ֖ן כֵּ֥ן יָקֽוּם׃
[‏טו] וְאִ֨ם־הַמַּקְדִּ֔ישׁ יִגְֿאַ֖ל אֶתֿ־בֵּיתֿ֑וֹ וְ֠יָסַףֿ חֲמִישִׁ֧יתֿ כֶּֽסֶףֿ־עֶרְכְּךָֿ֛ עָלָ֖יו וְהָ֥יָהֿ לֽוֹ׃
[חמישי] [‏טז] וְאִ֣ם׀ מִשְּׂדֵֿ֣הֿ אֲחֻזָּת֗וֹ יַקְדִּ֥ישׁ אִישׁ֙ לַֽיהֹוָ֔ה וְהָיָ֥הֿ עֶרְכְּךָֿ֖ לְפִֿ֣י זַרְע֑וֹ זֶ֚רַע חֹ֣מֶר שְׂעֹרִ֔ים בַּֽחֲמִשִּׁ֖ים שֶׁ֥קֶל כָּֽסֶףֿ׃
[‏יז] אִם־מִשְּׁנַ֥תֿ הַיֹּבֵֿ֖ל יַקְדִּ֣ישׁ שָׂדֵֿ֑הוּ כְּעֶרְכְּךָֿ֖ יָקֽוּם׃
[‏יח] וְאִם־אַחַ֣ר הַיֹּבֵֿל֘ יַקְדִּ֣ישׁ שָׂדֵֿהוּ֒ וְחִשַּׁבֿ־ל֨וֹ הַכֹּהֵ֜ן אֶתֿ־הַכֶּ֗סֶףֿ עַל־פִּ֤י הַשָּׁנִים֙ הַנּ֣וֹתָֿרֹ֔תֿ עַ֖דֿ שְׁנַ֣תֿ הַיֹּבֵֿ֑ל וְנִגְֿרַ֖ע מֵֽעֶרְכֶּֽךָֿ׃
[‏יט] וְאִם־גָּאֹ֤ל יִגְֿאַל֙ אֶתֿ־הַשָּׂדֶ֔הֿ הַמַּקְדִּ֖ישׁ אֹתֿ֑וֹ וְ֠יָסַףֿ חֲמִשִׁ֧יתֿ כֶּֽסֶףֿ־עֶרְכְּךָֿ֛ עָלָ֖יו וְקָ֥ם לֽוֹ׃
[‏כ] וְאִם־לֹ֤א יִגְֿאַל֙ אֶתֿ־הַשָּׂדֶ֔הֿ וְאִם־מָכַֿ֥ר אֶתֿ־הַשָּׂדֶֿ֖הֿ לְאִ֣ישׁ אַחֵ֑ר לֹֽא־יִגָּאֵ֖ל עֽוֹדֿ׃
[‏כא] וְהָיָ֨הֿ הַשָּׂדֶ֜הֿ בְּצֵאֿתֿ֣וֹ בַֿיֹּבֵ֗ל קֹ֛דֶֿשׁ לַֽיהֹוָ֖ה כִּשְׂדֵֿ֣הֿ הַחֵ֑רֶם לַכֹּהֵ֖ן תִּֽהְיֶ֥הֿ אֲחֻזָּתֽֿוֹ׃
[ששי] [‏כב] וְאִם֙ אֶתֿ־שְׂדֵֿ֣הֿ מִקְנָת֔וֹ אֲשֶׁ֕ר ל֖אֺ מִשְּׂדֵֿ֣הֿ אֲחֻזָּתֿ֑וֹ יַקְדִּ֖ישׁ לַֽיהֹוָֽה׃
[‏כג] וְחִשַּׁבֿ־ל֣וֹ הַכֹּהֵ֗ן אֵ֚תֿ מִכְֿסַ֣תֿ הָֽעֶרְכְּךָ֔ עַ֖דֿ שְׁנַ֣תֿ הַיֹּבֵֿ֑ל וְנָתַֿ֤ן אֶתֿ־הָֽעֶרְכְּךָ֙ בַּיּ֣וֹם הַה֔וּא קֹ֖דֶֿשׁ לַֽיהֹוָֽה׃
[‏כד] בִּשְׁנַ֤תֿ הַיּוֹבֵֿל֙ יָשׁ֣וּבֿ הַשָּׂדֶ֔הֿ לַֽאֲשֶׁ֥ר קָנָ֖הוּ מֵֽאִתּ֑וֹ לַֽאֲשֶׁר־ל֖וֹ אֲחֻזַּ֥תֿ הָאָֽרֶץ׃
[‏כה] וְכָ֨ל־עֶרְכְּךָ֔ יִֽהְיֶ֖הֿ בְּשֶׁ֣קֶל הַקֹּ֑דֶֿשׁ עֶשְׂרִ֥ים גֵּרָ֖הֿ יִֽהְיֶ֥הֿ הַשָּֽׁקֶל׃
[‏כו] אַךְֿ־בְּכ֞וֹר אֲשֶׁ֨ר יְבֻֿכַּ֤ר לַֽיהֹוָה֙ בִּבְֿהֵמָ֔הֿ לֹֽא־יַקְדִּ֥ישׁ אִ֖ישׁ אֹתֿ֑וֹ אִם־שׁ֣וֹר אִם־שֶׂ֔הֿ לַֽיהֹוָ֖ה הֽוּא׃
[‏כז] וְאִ֨ם בַּבְּהֵמָ֤הֿ הַטְּמֵאָה֙ וּפָֿדָֿ֣הֿ בְֿעֶרְכֶּ֔ךָֿ וְיָסַ֥ףֿ חֲמִֽשִׁתֿ֖וֹ עָלָ֑יו וְאִם־לֹ֥א יִגָּאֵ֖ל וְנִמְכַּ֥ר בְּעֶרְכֶּֽךָֿ׃
[‏כח] אַ֣ךְֿ כָּל־חֵ֡רֶם אֲשֶׁ֣ר יַֽחֲרִם֩ אִ֨ישׁ לַֽיהֹוָ֜ה מִכָּל־אֲשֶׁר־ל֗וֹ מֵֽאָדָֿ֤ם וּבְֿהֵמָה֙ וּמִשְּׂדֵֿ֣הֿ אֲחֻזָּת֔וֹ לֹ֥א יִמָּכֵֿ֖ר וְלֹ֣א יִגָּאֵ֑ל כָּל־חֵ֕רֶם קֹֽדֶֿשׁ־קָֽדָֿשִׁ֥ים ה֖וּא לַֽיהֹוָֽה׃
[שביעי] [‏כט] כָּל־חֵ֗רֶם אֲשֶׁ֧ר יָֽחֳרַ֛ם מִן־הָֽאָדָֿ֖ם לֹ֣א יִפָּדֶֿ֑הֿ מ֖וֹתֿ יוּמָֽתֿ׃
[‏ל] וְכָֿל־מַעְשַׂ֨ר הָאָ֜רֶץ מִזֶּ֤רַע הָאָ֙רֶץ֙ מִפְּרִ֣י הָעֵ֔ץ לַֽיהֹוָ֖ה ה֑וּא קֹ֖דֶֿשׁ לַֽיהֹוָֽה׃
[מפטיר] [‏לא] וְאִם־גָּאֹ֥ל יִגְֿאַ֛ל אִ֖ישׁ מִמַּֽעַשְׂר֑וֹ חֲמִֽשִׁיתֿ֖וֹ יֹסֵ֥ףֿ עָלָֽיו׃
[‏לב] וְכָֿל־מַעְשַׂ֤ר בָּקָר֙ וָצֹ֔אֿן כֹּ֥ל אֲשֶׁר־יַֽעֲבֹֿ֖ר תַּ֣חַתֿ הַשָּׁ֑בֶֿט הָֽעֲשִׂירִ֕י יִֽהְיֶהֿ־קֹּ֖דֶֿשׁ לַֽיהֹוָֽה׃
[‏לג] ל֧אֺ יְבַֿקֵּ֛ר בֵּֽין־ט֥וֹבֿ לָרַ֖ע וְלֹ֣א יְמִירֶ֑נּוּ וְאִם־הָמֵ֣ר יְמִירֶ֔נּוּ וְהָֽיָהֿ־ה֧וּא וּתְֿמֽוּרָתֿ֛וֹ יִֽהְיֶהֿ־קֹ֖דֶֿשׁ לֹ֥א יִגָּאֵֽל׃
[‏לד] אֵ֣לֶּהֿ הַמִּצְוֹ֗תֿ אֲשֶׁ֨ר צִוָּ֧הֿ יְהֹוָ֛ה אֶתֿ־מֹשֶׁ֖הֿ אֶל־בְּנֵ֣י יִשְׂרָאֵ֑ל בְּהַ֖ר סִינָֽי׃
