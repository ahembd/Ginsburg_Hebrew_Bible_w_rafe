ישעיהו

פרק א
[‏א] חֲזוֹן֙ יְשַׁעְיָ֣הוּ בֶֿן־אָמ֔וֹץ אֲשֶׁ֣ר חָזָ֔הֿ עַל־יְהוּדָֿ֖הֿ וִירֽוּשָׁלָ֑‍ִם בִּימֵ֨י עֻזִּיָּ֧הוּ יוֹתָֿ֛ם אָחָ֥ז יְחִזְקִיָּ֖הוּ מַלְכֵֿ֥י יְהוּדָֽֿהֿ׃
[‏ב] שִׁמְע֤וּ שָׁמַ֙יִם֙ וְהַֽאֲזִ֣ינִי אֶ֔רֶץ כִּ֥י יְהֹוָ֖ה דִּבֵּ֑ר בָּנִים֙ גִּדַּ֣לְתִּי וְרוֹמַ֔מְתִּי וְהֵ֖ם פָּ֥שְׁעוּ בִֽֿי׃
[‏ג] יָדַֿ֥ע שׁוֹר֙ קֹנֵ֔הוּ וַֽחֲמ֖וֹר אֵבֿ֣וּס בְּעָלָ֑יו יִשְׂרָאֵל֙ לֹ֣א יָדַ֔ע עַמִּ֖י לֹ֥א הִתְֿבּוֹנָֽן׃
[‏ד] ה֣וֹי׀ גּ֣וֹי חֹטֵ֗א עַ֚ם כֶּ֣בֶֿדֿ עָוֹ֔ן זֶ֣רַע מְרֵעִ֔ים בָּנִ֖ים מַשְׁחִיתִֿ֑ים עָֽזְבֿ֣וּ אֶתֿ־יְהֹוָ֗ה נִֽאֲצ֛וּ אֶתֿ־קְדֿ֥וֹשׁ יִשְׂרָאֵ֖ל נָזֹ֥רוּ אָחֽוֹר׃
[‏ה] עַ֣ל מֶ֥הֿ תֻֿכּ֛וּ ע֖וֹדֿ תּוֹסִ֣יפֿוּ סָרָ֑הֿ כָּל־רֹ֣אֿשׁ לָֽחֳלִ֔י וְכָֿל־לֵבָֿ֖בֿ דַּוָּֽי׃
[‏ו] מִכַּףֿ־רֶ֤גֶֿל וְעַדֿ־רֹאֿשׁ֙ אֵֽין־בּ֣וֹ מְתֹ֔ם פֶּ֥צַע וְחַבּוּרָ֖הֿ וּמַכָּ֣הֿ טְרִיָּ֑הֿ לֹא־זֹ֙רוּ֙ וְלֹ֣א חֻבָּ֔שׁוּ וְלֹ֥א רֻכְּכָֿ֖הֿ בַּשָּֽׁמֶן׃
[‏ז] אַרְצְכֶֿ֣ם שְׁמָמָ֔הֿ עָֽרֵיכֶֿ֖ם שְׂרֻפֿ֣וֹתֿ אֵ֑שׁ אַדְֿמַתְֿכֶ֗ם לְנֶגְֿדְּכֶֿם֙ זָרִים֙ אֹֽכְֿלִ֣ים אֹתָ֔הּ וּשְׁמָמָ֖הֿ כְּמַהְפֵּכַֿ֥תֿ זָרִֽים׃
[‏ח] וְנֽוֹתְֿרָ֥הֿ בַֿתֿ־צִיּ֖וֹן כְּסֻכָּ֣הֿ בְֿכָֿ֑רֶם כִּמְלוּנָ֥הֿ בְֿ‌מִקְשָׁ֖הֿ כְּעִ֥יר נְצוּרָֽהֿ׃
[‏ט] לוּלֵי֙ יְהֹוָ֣ה צְבָֿא֔וֹתֿ הוֹתִֿ֥יר לָ֛נוּ שָׂרִ֖ידֿ כִּמְעָ֑ט כִּסְדֹֿ֣ם הָיִ֔ינוּ לַֽעֲמֹרָ֖הֿ דָּמִֽינוּ׃פ
[‏י] שִׁמְע֥וּ דְֿבַֿר־יְהֹוָ֖ה קְצִינֵ֣י סְדֹֿ֑ם הַֽאֲזִ֛ינוּ תּוֹרַ֥תֿ אֱלֹהֵ֖ינוּ עַ֥ם עֲמֹרָֽהֿ׃
[‏יא] לָֽמָּהֿ־לִּ֤י רֹֽבֿ־זִבְֿחֵיכֶֿם֙ יֹאֿמַ֣ר יְהֹוָ֔ה שָׂבַֿ֛עְתִּי עֹל֥וֹתֿ אֵילִ֖ים וְחֵ֣לֶבֿ מְרִיאִ֑ים וְדַ֨ם פָּרִ֧ים וּכְֿבָֿשִׂ֛ים וְעַתּוּדִֿ֖ים לֹ֥א חָפָֽֿצְתִּי׃
[‏יב] כִּ֣י תָֿבֹ֔אוּ לֵֽרָא֖וֹתֿ פָּנָ֑י מִֽי־בִֿקֵּ֥שׁ זֹ֛אֿתֿ מִיֶּדְֿכֶֿ֖ם רְמֹ֥ס חֲצֵרָֽי׃
[‏יג] לֹ֣א תֿוֹסִ֗יפֿוּ הָבִֿיא֙ מִֽנְחַתֿ־שָׁ֔וְא קְטֹ֧רֶתֿ תּֽוֹעֵבָֿ֛הֿ הִ֖יא לִ֑י חֹ֤דֶֿשׁ וְשַׁבָּת֙ קְרֹ֣א מִקְרָ֔א לֹֽא־אוּכַֿ֥ל אָ֖וֶן וַֽעֲצָרָֽהֿ׃
[‏יד] חָדְֿשֵׁיכֶֿ֤ם וּמֽוֹעֲדֵֿיכֶֿם֙ שָֽׂנְאָ֣הֿ נַפְֿשִׁ֔י הָי֥וּ עָלַ֖י לָטֹ֑רַח נִלְאֵ֖יתִֿי נְשֹֽׂא׃
[‏טו] וּבְֿפָֽֿרִשְׂכֶֿ֣ם כַּפֵּיכֶ֗ם אַעְלִ֤ים עֵינַי֙ מִכֶּ֔ם גַּ֛ם כִּֽי־תַֿרְבּ֥וּ תְֿפִֿלָּ֖הֿ אֵינֶ֣נִּי שֹׁמֵ֑עַ יְדֵֿיכֶֿ֖ם דָּמִ֥ים מָלֵֽאוּ׃
[‏טז] רַֽחֲצוּ֙ הִזַּכּ֔וּ הָסִ֛ירוּ רֹ֥עַ מַֽעַלְלֵיכֶֿ֖ם מִנֶּ֣גֶֿדֿ עֵינָ֑י חִדְֿל֖וּ הָרֵֽעַ׃
[‏יז] לִמְדֿ֥וּ הֵיטֵ֛בֿ דִּרְשׁ֥וּ מִשְׁפָּ֖ט אַשְּׁר֣וּ חָמ֑וֹץ שִׁפְֿט֣וּ יָת֔וֹם רִ֖יבֿוּ אַלְמָנָֽהֿ׃ס
[‏יח] לְכֿוּ־נָ֛א וְנִוָּֽכְֿחָ֖הֿ יֹאֿמַ֣ר יְהֹוָ֑ה אִם־יִֽהְי֨וּ חֲטָֽאֵיכֶֿ֤ם כַּשָּׁנִים֙ כַּשֶּׁ֣לֶגֿ יַלְבִּ֔ינוּ אִם־יַאְדִּ֥ימוּ כַֿתּוֹלָ֖ע כַּצֶּ֥מֶר יִֽהְיֽוּ׃
[‏יט] אִם־תֹּאֿבֿ֖וּ וּשְׁמַעְתֶּ֑ם ט֥וּבֿ הָאָ֖רֶץ תֹּאֿכֵֽֿלוּ׃
[‏כ] וְאִם־תְּמָֽאֲנ֖וּ וּמְרִיתֶֿ֑ם חֶ֣רֶבֿ תְּאֻכְּל֔וּ כִּ֛י פִּ֥י יְהֹוָ֖ה דִּבֵּֽר׃ס
[‏כא] אֵיכָֿה֙ הָֽיְתָֿ֣הֿ לְזוֹנָ֔הֿ קִרְיָ֖הֿ נֶֽאֱמָנָ֑הֿ מְלֵאֲתִֿ֣י מִשְׁפָּ֗ט צֶ֛דֶֿק יָלִ֥ין בָּ֖הּ וְעַתָּ֥הֿ מְרַצְּחִֽים׃
[‏כב] כַּסְפֵּ֖ךְֿ הָיָ֣הֿ לְסִיגִֿ֑ים סָבְֿאֵ֖ךְֿ מָה֥וּל בַּמָּֽיִם׃
[‏כג] שָׂרַ֣יִךְֿ סֽוֹרְרִ֗ים וְחַבְֿרֵי֙ גַּנָּבִ֔ים כֻּלּוֹ֙ אֹהֵ֣בֿ שֹׁ֔חַדֿ וְרֹדֵֿ֖ףֿ שַׁלְמֹנִ֑ים יָתֿוֹם֙ לֹ֣א יִשְׁפֹּ֔טוּ וְרִ֥יבֿ אַלְמָנָ֖הֿ לֹֽא־יָבֹֿ֥א אֲלֵיהֶֽם׃פ
[‏כד] לָכֵ֗ן נְאֻ֤ם הָֽאָדֿוֹן֙ יְהֹוָ֣ה צְבָֿא֔וֹתֿ אֲבִֿ֖יר יִשְׂרָאֵ֑ל ה֚וֹי אֶנָּחֵ֣ם מִצָּרַ֔י וְאִנָּֽקְמָ֖הֿ מֵאֽוֹיְבָֽֿי׃
[‏כה] וְאָשִׁ֤יבָֿהֿ יָדִֿי֙ עָלַ֔יִךְֿ וְאֶצְרֹ֥ףֿ כַּבֹּ֖ר סִיגָֿ֑יִךְֿ וְאָסִ֖ירָהֿ כָּל־בְּדִֿילָֽיִךְֿ׃
[‏כו] וְאָשִׁ֤יבָֿהֿ שֹֽׁפְֿטַ֙יִךְ֙ כְּבָֿרִ֣אֿשֹׁנָ֔הֿ וְיֹֽעֲצַ֖יִךְֿ כְּבַֿתְּחִלָּ֑הֿ אַֽחֲרֵי־כֵ֗ן יִקָּ֤רֵא לָךְ֙ עִ֣יר הַצֶּ֔דֶֿק קִרְיָ֖הֿ נֶֽאֱמָנָֽהֿ׃
[‏כז] צִיּ֖וֹן בְּמִשְׁפָּ֣ט תִּפָּדֶֿ֑הֿ וְשָׁבֶֿ֖יהָ בִּצְדָֿקָֽהֿ׃
[‏כח] וְשֶׁ֧בֶֿר פֹּֽשְׁעִ֛ים וְחַטָּאִ֖ים יַחְדָּ֑ו וְעֹֽזְבֵֿ֥י יְהֹוָ֖ה יִכְֿלֽוּ׃
[‏כט] כִּ֣י יֵבֹ֔שׁוּ מֵֽאֵילִ֖ים אֲשֶׁ֣ר חֲמַדְֿתֶּ֑ם וְתַ֨חְפְּר֔וּ מֵֽהַגַּנּ֖וֹתֿ אֲשֶׁ֥ר בְּחַרְתֶּֽם׃
[‏ל] כִּ֣י תִֽֿהְי֔וּ כְּאֵלָ֖הֿ נֹבֶֿ֣לֶתֿ עָלֶ֑הָ וּכְֿגַֿנָּ֔הֿ אֲשֶׁר־מַ֖יִם אֵ֥ין לָֽהּ׃
[‏לא] וְהָיָ֤הֿ הֶֽחָסֹן֙ לִנְעֹ֔רֶתֿ וּפֹֽֿעֲל֖וֹ לְנִיצ֑וֹץ וּבָֽֿעֲר֧וּ שְׁנֵיהֶ֛ם יַחְדָּ֖ו וְאֵ֥ין מְכַֿבֶּֽהֿ׃פ

פרק ב
[‏א] הַדָּבָֿר֙ אֲשֶׁ֣ר חָזָ֔הֿ יְשַׁעְיָ֖הוּ בֶּן־אָמ֑וֹץ עַל־יְהוּדָֿ֖הֿ וִירֽוּשָׁלָֽ‍ִם׃
[‏ב] וְהָיָ֣הֿ׀ בְּאַֽחֲרִ֣יתֿ הַיָּמִ֗ים נָכ֨וֹן יִֽהְיֶ֜הֿ הַ֤ר בֵּֽיתֿ־יְהֹוָה֙ בְּרֹ֣אֿשׁ הֶֽהָרִ֔ים וְנִשָּׂ֖א מִגְּבָֿע֑וֹתֿ וְנָֽהֲר֥וּ אֵלָ֖יו כָּל־הַגּוֹיִֽם׃
[‏ג] וְהָֽלְכ֞וּ עַמִּ֣ים רַבִּ֗ים וְאָֽמְרוּ֙ לְכֿ֣וּ׀ וְנַֽעֲלֶ֣הֿ אֶל־הַר־יְהֹוָ֗ה אֶל־בֵּית֙ אֱלֹהֵ֣י יַֽעֲקֹ֔בֿ וְיֹרֵ֙נוּ֙ מִדְּרָכָ֔יו וְנֵֽלְכָֿ֖הֿ בְּאֹֽרְחֹתָֿ֑יו כִּ֤י מִצִּיּוֹן֙ תֵּצֵ֣א תֿוֹרָ֔הֿ וּדְֿבַֿר־יְהֹוָ֖ה מִירֽוּשָׁלָֽ‍ִם׃
[‏ד] וְשָׁפַֿט֙ בֵּ֣ין הַגּוֹיִ֔ם וְהוֹכִֿ֖יחַ לְעַמִּ֣ים רַבִּ֑ים וְכִֿתְּת֨וּ חַרְבֿוֹתָ֜ם לְאִתִּ֗ים וַֽחֲנִיתֽֿ‌וֹתֵֿיהֶם֙ לְמַזְמֵר֔וֹתֿ לֹֽא־יִשָּׂ֨א גֿ֤וֹי אֶל־גּוֹי֙ חֶ֔רֶבֿ וְלֹֽא־יִלְמְדֿ֥וּ ע֖וֹדֿ מִלְחָמָֽהֿ׃ס
[‏ה] בֵּ֖יתֿ יַֽעֲקֹ֑בֿ לְכֿ֥וּ וְנֵֽלְכָֿ֖הֿ בְּא֥וֹר יְהֹוָֽה׃
[‏ו] כִּ֣י נָטַ֗שְׁתָּהֿ עַמְּךָ֙ בֵּ֣יתֿ יַֽעֲקֹ֔בֿ כִּ֤י מָֽלְאוּ֙ מִקֶּ֔דֶֿם וְעֹֽנְנִ֖ים כַּפְּלִשְׁתִּ֑ים וּבְֿיַלְדֵֿ֥י נָכְֿרִ֖ים יַשְׂפִּֽיקוּ׃
[‏ז] וַתִּמָּלֵ֤א אַרְצוֹ֙ כֶּ֣סֶףֿ וְזָהָ֔בֿ וְאֵ֥ין קֵ֖צֶהֿ לְאֹֽצְרֹתָֿ֑יו וַתִּמָּלֵ֤א אַרְצוֹ֙ סוּסִ֔ים וְאֵ֥ין קֵ֖צֶהֿ לְמַרְכְּבֹֿתָֽֿיו׃
[‏ח] וַתִּמָּלֵ֥א‌ אַרְצ֖וֹ אֱלִילִ֑ים לְמַֽעֲשֵׂ֤הֿ‌ יָדָֿיו֙ יִֽשְׁתַּֽחֲו֔וּ לַֽאֲשֶׁ֥ר עָשׂ֖וּ אֶצְבְּעֹתָֽֿיו׃
[‏ט] וַיִּשַּׁ֥ח אָדָֿ֖ם וַיִּשְׁפַּל־אִ֑ישׁ וְאַל־תִּשָּׂ֖א לָהֶֽם׃
[‏י] בּ֣וֹא בַֿצּ֔וּר וְהִטָּמֵ֖ן בֶּֽעָפָֿ֑ר מִפְּנֵי֙ פַּ֣חַדֿ יְהֹוָ֔ה וּמֵֽהֲדַֿ֖ר גְּאוֹנֽוֹ׃
[‏יא] עֵינֵ֞י גַּבְֿה֤וּתֿ אָדָֿם֙ שָׁפֵ֔ל וְשַׁ֖ח ר֣וּם אֲנָשִׁ֑ים וְנִשְׂגַּ֧בֿ יְהֹוָ֛ה לְבַֿדּ֖וֹ בַּיּ֥וֹם הַהֽוּא׃ס
[‏יב] כִּ֣י י֞וֹם לַֽיהֹוָ֧ה צְבָֿא֛וֹתֿ עַ֥ל כָּל־גֵּאֶ֖הֿ וָרָ֑ם וְעַ֖ל כָּל־נִשָּׂ֥א וְשָׁפֵֽֿל׃
[‏יג] וְעַל֙ כָּל־אַרְזֵ֣י הַלְּבָֿנ֔וֹן הָֽרָמִ֖ים וְהַנִּשָּׂאִ֑ים וְעַ֖ל כָּל־אַלּוֹנֵ֥י הַבָּשָֽׁן׃
[‏יד] וְעַ֖ל כָּל־הֶֽהָרִ֣ים הָֽרָמִ֑ים וְעַ֖ל כָּל־הַגְּבָֿע֥וֹתֿ הַנִּשָּׂאֽוֹתֿ׃
[‏טו] וְעַ֖ל כָּל־מִגְֿדָּ֣ל גָּבֹֿ֑הַּ וְעַ֖ל כָּל־חוֹמָ֥הֿ בְֿצוּרָֽהֿ׃
[‏טז] וְעַ֖ל כָּל־אֳנִיּ֣וֹתֿ תַּרְשִׁ֑ישׁ וְעַ֖ל כָּל־שְׂכִֿיּ֥וֹתֿ הַֽחֶמְדָּֽהֿ׃
[‏יז] וְשַׁח֙ גַּבְֿה֣וּתֿ הָֽאָדָ֔ם וְשָׁפֵֿ֖ל ר֣וּם אֲנָשִׁ֑ים וְנִשְׂגַּ֧בֿ יְהֹוָ֛ה לְבַֿדּ֖וֹ בַּיּ֥וֹם הַהֽוּא׃
[‏יח] וְהָֽאֱלִילִ֖ים כָּלִ֥יל יַֽחֲלֹֽףֿ׃
[‏יט] וּבָ֙אוּ֙ בִּמְעָר֣וֹתֿ צֻרִ֔ים וּבִֿמְחִלּ֖וֹתֿ עָפָֿ֑ר מִפְּנֵ֞י פַּ֤חַדֿ יְהֹוָה֙ וּמֵֽהֲדַֿ֣ר גְּאוֹנ֔וֹ בְּקוּמ֖וֹ לַֽעֲרֹ֥ץ הָאָֽרֶץ׃
[‏כ] בַּיּ֤וֹם הַהוּא֙ יַשְׁלִ֣יךְֿ הָֽאָדָ֔ם אֵ֚תֿ אֱלִילֵ֣י כַֿסְפּ֔וֹ וְאֵ֖תֿ אֱלִילֵ֣י זְהָבֿ֑וֹ אֲשֶׁ֤ר עָֽשׂוּ־לוֹ֙ לְהִֽשְׁתַּֽחֲוֹ֔תֿ לַחְפֹּ֥ר פֵּר֖וֹתֿ וְלָֽעֲטַלֵּפִֽֿים׃
[‏כא] לָבֿוֹא֙ בְּנִקְר֣וֹתֿ הַצֻּרִ֔ים וּבִֿסְעִפֵֿ֖י הַסְּלָעִ֑ים מִפְּנֵ֞י פַּ֤חַדֿ יְהֹוָה֙ וּמֵֽהֲדַֿ֣ר גְּאוֹנ֔וֹ בְּקוּמ֖וֹ לַֽעֲרֹ֥ץ הָאָֽרֶץ׃
[‏כב] חִדְֿל֤וּ לָכֶֿם֙ מִן־הָֽאָדָ֔ם אֲשֶׁ֥ר נְשָׁמָ֖הֿ בְּאַפּ֑וֹ כִּֽי־בַֿמֶּ֥הֿ נֶחְשָׁ֖בֿ הֽוּא׃פ

פרק ג
[‏א] כִּי֩ הִנֵּ֨הֿ הָֽאָד֜וֹן יְהֹוָ֣ה צְבָֿא֗וֹתֿ מֵסִ֤יר מִירֽוּשָׁלַ֙‍ִם֙ וּמִ֣יהוּדָ֔הֿ מַשְׁעֵ֖ן וּמַשְׁעֵנָ֑הֿ כֹּ֚ל מִֽשְׁעַן־לֶ֔חֶם וְכֹֿ֖ל מִֽשְׁעַן־מָֽיִם׃
[‏ב] גִּבּ֖וֹר וְאִ֣ישׁ מִלְחָמָ֑הֿ שׁוֹפֵֿ֥ט וְנָבִֿ֖יא וְקֹסֵ֥ם וְזָקֵֽן׃
[‏ג] שַׂר־חֲמִשִּׁ֖ים וּנְשׂ֣וּא פָֿנִ֑ים וְיוֹעֵ֛ץ וַֽחֲכַֿ֥ם חֲרָשִׁ֖ים וּנְבֿ֥וֹן לָֽחַשׁ׃
[‏ד] וְנָֽתַֿתִּ֥י נְעָרִ֖ים שָֽׂרֵיהֶ֑ם וְתַֽֿעֲלוּלִ֖ים יִמְשְׁלוּ־בָֽֿם׃
[‏ה] וְנִגַּ֣שׂ הָעָ֔ם אִ֥ישׁ בְּאִ֖ישׁ וְאִ֣ישׁ בְּרֵעֵ֑הוּ יִרְהֲב֗וּ הַנַּ֙עַר֙ בַּזָּקֵ֔ן וְהַנִּקְלֶ֖הֿ בַּנִּכְֿבָּֽדֿ׃
[‏ו] כִּֽי־יִתְֿפֹּ֨שׂ אִ֤ישׁ בְּאָחִיו֙ בֵּ֣יתֿ אָבִ֔יו שִׂמְלָ֣הֿ לְכָ֔הֿ קָצִ֖ין תִּֽהְיֶהֿ־לָּ֑נוּ וְהַמַּכְֿשֵׁלָ֥הֿ הַזֹּ֖אֿתֿ תַּ֥חַתֿ יָדֶֽֿ‌ךָֿ׃
[‏ז] יִשָּׂא֩ בַֿיּ֨וֹם הַה֤וּא׀ לֵאֿמֹר֙ לֹא־אֶֽהְיֶ֣הֿ חֹבֵ֔שׁ וּבְֿבֵֿיתִ֕י אֵ֥ין לֶ֖חֶם וְאֵ֣ין שִׂמְלָ֑הֿ לֹ֥א תְֿשִׂימֻ֖נִי קְצִ֥ין עָֽם׃
[‏ח] כִּ֤י כָֽֿשְׁלָה֙ יְר֣וּשָׁלַ֔‍ִם וִֽיהוּדָֿ֖הֿ נָפָֿ֑ל כִּֽי־לְשׁוֹנָ֤ם וּמַֽעַלְלֵיהֶם֙ אֶל־יְהֹוָ֔ה לַמְר֖וֹתֿ עֵנֵ֥י כְֿבֿוֹדֽֿוֹ׃
[‏ט] הַכָּרַ֤תֿ פְּנֵיהֶם֙ עָ֣נְתָֿהֿ בָּ֔ם וְחַטָּאֿתָֿ֛ם כִּסְדֹֿ֥ם הִגִּ֖ידֿוּ לֹ֣א כִֿחֵ֑דֿוּ א֣וֹי לְנַפְֿשָׁ֔ם כִּי־גָֽֿמְל֥וּ לָהֶ֖ם רָעָֽהֿ׃
[‏י] אִמְר֥וּ צַדִּ֖יק כִּי־ט֑וֹבֿ כִּֽי־פְֿרִ֥י מַֽעַלְלֵיהֶ֖ם יֹאֿכֵֽֿלוּ׃
[‏יא] א֖וֹי‌ לְרָשָׁ֣ע רָ֑ע כִּֽי־גְֿמ֥וּל יָדָֿ֖יו יֵעָ֥שֶׂהֿ לּֽוֹ׃
[‏יב] עַמִּי֙ נֹֽגְֿשָׂ֣יו מְעוֹלֵ֔ל וְנָשִׁ֖ים מָ֣שְׁלוּ בֿ֑וֹ עַמִּי֙ מְאַשְּׁרֶ֣יךָֿ מַתְֿעִ֔ים וְדֶֿ֥רֶךְֿ אֹֽרְחֹתֶֿ֖יךָֿ בִּלֵּֽעוּ׃פ
[‏יג] נִצָּ֥בֿ לָרִ֖יבֿ יְהֹוָ֑ה וְעֹמֵ֖דֿ לָדִֿ֥ין עַמִּֽים׃
[‏יד] יְהֹוָה֙ בְּמִשְׁפָּ֣ט יָב֔וֹא עִם־זִקְנֵ֥י עַמּ֖וֹ וְשָׂרָ֑יו וְאַתֶּם֙ בִּֽעַרְתֶּ֣ם הַכֶּ֔רֶם גְּזֵלַ֥תֿ הֶֽעָנִ֖י בְּבָֽֿתֵּיכֶֽֿם׃
[‏טו] מלכם֙ תְּדַֿכְּא֣וּ עַמִּ֔י וּפְֿנֵ֥י עֲנִיִּ֖ים תִּטְחָ֑נוּ נְאֻם־אֲדֹֿנָ֥י יֱהֹוִ֖ה צְבָֿאֽוֹתֿ׃פ
[‏טז] וַיֹּ֣אֿמֶר יְהֹוָ֗ה יַ֚עַן כִּ֤י גָֽֿבְֿהוּ֙ בְּנ֣וֹתֿ צִיּ֔וֹן וַתֵּלַ֙כְֿנָה֙ נטוו֣ת גָּר֔וֹן וּֽמְשַׂקְּר֖וֹתֿ עֵינָ֑יִם הָל֤וֹךְֿ וְטָפֿ‌וֹף֙ תֵּלַ֔כְֿנָהֿ וּבְֿרַגְֿלֵיהֶ֖ם תְּעַכַּֽסְנָהֿ׃
[‏יז] וְשִׂפַּ֣ח אֲדֹֿנָ֔י קָדְֿקֹ֖דֿ בְּנ֣וֹתֿ צִיּ֑וֹן וַֽיהֹוָ֖ה פָּתְֿהֵ֥ן יְעָרֶֽהֿ׃פ
[‏יח] בַּיּ֨וֹם הַה֜וּא יָסִ֣יר אֲדֹֿנָ֗י אֵ֣תֿ תִּפְֿאֶ֧רֶתֿ הָֽעֲכָֿסִ֛ים וְהַשְּׁבִֿיסִ֖ים וְהַשַּֽׂהֲרֹנִֽים׃
[‏יט] הַנְּטִפֿ֥וֹתֿ וְהַשֵּׁר֖וֹתֿ וְהָֽרְעָלֽוֹתֿ׃
[‏כ] הַפְּאֵרִ֤ים וְהַצְּעָדֿוֹת֙ וְהַקִּשֻּׁרִ֔ים וּבָֿתֵּ֥י הַנֶּ֖פֶֿשׁ וְהַלְּחָשִֽׁים׃
[‏כא] הַטַּבָּע֖וֹתֿ וְנִזְמֵ֥י הָאָֽףֿ׃
[‏כב] הַמַּֽחֲלָצוֹת֙ וְהַמַּ֣עֲטָפ֔וֹתֿ וְהַמִּטְפָּח֖וֹתֿ וְהַֽחֲרִיטִֽים׃
[‏כג] וְהַגִּלְיֹנִים֙ וְהַסְּדִֿינִ֔ים וְהַצְּנִיפֿ֖וֹתֿ וְהָֽרְדִֿידִֽֿים׃
[‏כד] וְהָיָה֩ תַ֨חַתֿ בֹּ֜שֶׂם מַ֣ק יִֽהְיֶ֗הֿ וְתַ֨חַתֿ חֲגֿוֹרָ֤הֿ נִקְפָּה֙ וְתַ֨חַתֿ מַֽעֲשֶׂ֤הֿ מִקְשֶׁה֙ קָרְחָ֔הֿ וְתַֿ֥חַתֿ פְּתִֿיגִֿ֖יל מַֽחֲגֹֿ֣רֶתֿ שָׂ֑ק כִּי־תַֿ֖חַתֿ יֹֽפִֿי׃
[‏כה] מְתַֿ֖יִךְֿ בַּחֶ֣רֶבֿ יִפֹּ֑לוּ וּגְֿבֽֿוּרָתֵֿ֖ךְֿ בַּמִּלְחָמָֽהֿ׃
[‏כו] וְאָנ֥וּ וְאָֽבְֿל֖וּ פְּתָֿחֶ֑יהָ וְנִקָּ֖תָֿהֿ לָאָ֥רֶץ תֵּשֵֽׁבֿ׃

פרק ד
[‏א] וְהֶֽחֱזִיקוּ֩ שֶׁ֨בַֿע נָשִׁ֜ים בְּאִ֣ישׁ אֶחָ֗דֿ בַּיּ֤וֹם הַהוּא֙ לֵאֿמֹ֔ר לַחְמֵ֣נוּ נֹאֿכֵ֔ל וְשִׂמְלָתֵֿ֖‌נוּ נִלְבָּ֑שׁ רַ֗ק יִקָּרֵ֤א שִׁמְךָ֙ עָלֵ֔ינוּ אֱסֹ֖ףֿ חֶרְפָּתֵֽֿ‌נוּ׃פ
[‏ב] בַּיּ֣וֹם הַה֗וּא יִֽהְיֶה֙ צֶ֣מַח יְהֹוָ֔ה לִצְבִֿ֖י וּלְכָֿבֿ֑וֹדֿ וּפְֿרִ֤י הָאָ֙רֶץ֙ לְגָֿא֣וֹן וּלְתִֿפְֿאֶ֔רֶתֿ לִפְֿלֵיטַ֖תֿ יִשְׂרָאֵֽל׃
[‏ג] וְהָיָ֣הֿ׀ הַנִּשְׁאָ֣ר בְּצִיּ֗וֹן וְהַנּוֹתָֿר֙ בִּיר֣וּשָׁלַ֔‍ִם קָדֿ֖וֹשׁ יֵאָ֣מֶר ל֑וֹ כָּל־הַכָּתֿ֥וּבֿ לַֽחַיִּ֖ים בִּירֽוּשָׁלָֽ‍ִם׃
[‏ד] אִ֣ם׀ רָחַ֣ץ אֲדֹֿנָ֗י אֵ֚תֿ צֹאַ֣תֿ בְּנֽוֹתֿ־צִיּ֔וֹן וְאֶתֿ־דְּמֵ֥י יְרֽוּשָׁלַ֖‍ִם יָדִֿ֣יחַ מִקִּרְבָּ֑הּ בְּר֥וּחַ מִשְׁפָּ֖ט וּבְֿר֥וּחַ בָּעֵֽר׃
[‏ה] וּבָֿרָ֣א יְהֹוָ֡ה עַל֩ כָּל־מְכ֨וֹן הַר־צִיּ֜וֹן וְעַל־מִקְרָאֶ֗הָ עָנָ֤ן׀ יוֹמָם֙ וְעָשָׁ֔ן וְנֹ֛גַֿהּ אֵ֥שׁ לֶֽהָבָֿ֖הֿ לָ֑יְלָהֿ כִּ֥י עַל־כָּל־כָּבֿ֖וֹדֿ חֻפָּֽהֿ׃
[‏ו] וְסֻכָּ֛הֿ תִּֽהְיֶ֥הֿ לְצֵֽל־יוֹמָ֖ם מֵחֹ֑רֶבֿ וּלְמַחְסֶה֙ וּלְמִסְתּ֔‌וֹר מִזֶּ֖רֶם וּמִמָּטָֽר׃ס

פרק ה
[‏א] אָשִׁ֤ירָהֿ נָּא֙ לִֽידִֿידִ֔י שִׁירַ֥תֿ דּוֹדִֿ֖י לְכַֿרְמ֑וֹ כֶּ֛רֶם הָיָ֥הֿ לִֽידִֿידִֿ֖י בְּקֶ֥רֶן בֶּן־שָֽׁמֶן׃
[‏ב] וַֽיְעַזְּקֵ֣הוּ וַֽיְסַקְּלֵ֗הוּ וַיִּטָּעֵ֙הוּ֙ שֹׂרֵ֔ק וַיִּ֤בֶֿן מִגְֿדָּל֙ בְּתֿוֹכ֔וֹ וְגַֿם־יֶ֖קֶבֿ חָצֵ֣בֿ בּ֑וֹ וַיְקַ֛ו לַֽעֲשׂ֥וֹתֿ עֲנָבִֿ֖ים וַיַּ֥עַשׂ בְּאֻשִֽׁים׃
[‏ג] וְעַתָּ֛הֿ יוֹ‌שֵׁ֥בֿ יְרֽוּשָׁלַ֖‍ִם וְאִ֣ישׁ יְהוּדָֿ֑הֿ שִׁפְֿטוּ־נָ֕א בֵּינִ֖י וּבֵֿ֥ין כַּרְמִֽי׃
[‏ד] מַהֿ־לַּֽעֲשׂ֥וֹתֿ עוֹד֙ לְכַֿרְמִ֔י וְלֹ֥א עָשִׂ֖יתִֿי בּ֑וֹ מַדּ֧וּעַ קִוֵּ֛יתִֿי לַֽעֲשׂ֥וֹתֿ עֲנָבִֿ֖ים וַיַּ֥עַשׂ בְּאֻשִֽׁים׃
[‏ה] וְעַתָּה֙ אוֹדִֽֿיעָהֿ־נָּ֣א אֶתְֿכֶ֔ם אֵ֛תֿ אֲשֶׁר־אֲנִ֥י עֹשֶׂ֖הֿ לְכַֿרְמִ֑י הָסֵ֤ר מְשׂוּכָּתֿוֹ֙ וְהָיָ֣הֿ לְבָֿעֵ֔ר פָּרֹ֥ץ גְּדֵֿר֖וֹ וְהָיָ֥הֿ לְמִרְמָֽס׃
[‏ו] וַֽאֲשִׁיתֵֿ֣הוּ בָֿתָ֗הֿ לֹ֤א יִזָּמֵר֙ וְלֹ֣א יֵֽעָדֵ֔ר וְעָלָ֥הֿ שָׁמִ֖יר וָשָׁ֑יִתֿ וְעַ֤ל הֶֽעָבִֿים֙ אֲצַוֶּ֔הֿ מֵֽהַמְטִ֥יר עָלָ֖יו מָטָֽר׃
[‏ז] כִּ֣י כֶ֜רֶם יְהֹוָ֤ה צְבָֿאוֹת֙ בֵּ֣יתֿ יִשְׂרָאֵ֔ל וְאִ֣ישׁ יְהוּדָ֔הֿ נְטַ֖ע שַֽׁעֲשׁוּעָ֑יו וַיְקַ֤ו לְמִשְׁפָּט֙ וְהִנֵּ֣הֿ מִשְׂפָּ֔ח לִצְדָֿקָ֖הֿ וְהִנֵּ֥הֿ צְעָקָֽהֿ׃ס
[‏ח] ה֗וֹי מַגִּיעֵ֥י בַ֙יִת֙ בְּבַ֔יִתֿ שָׂדֶֿ֥הֿ בְֿשָׂדֶֿ֖הֿ יַקְרִ֑יבֿוּ עַ֚דֿ אֶ֣פֶֿס מָק֔וֹם וְהֽוּשַׁבְֿתֶּ֥ם לְבַֿדְּכֶֿ֖ם בְּקֶ֥רֶבֿ הָאָֽרֶץ׃
[‏ט] בְּאָזְנָ֖י יְהֹוָ֣ה צְבָֿא֑וֹתֿ אִם־ל֞אֺ בָּֽתִּ֤ים רַבִּים֙ לְשַׁמָּ֣הֿ יִֽהְי֔וּ גְּדֹֿלִ֥ים וְטוֹבִֿ֖ים מֵאֵ֥ין יוֹשֵֽׁבֿ׃
[‏י] כִּ֗י עֲשֶׂ֙רֶת֙ צִמְדֵּי־כֶ֔רֶם יַֽעֲשׂ֖וּ בַּ֣תֿ אֶחָ֑תֿ וְזֶ֥רַע חֹ֖מֶר יַֽעֲשֶׂ֥הֿ אֵיפָֽֿהֿ׃ס
[‏יא] ה֛וֹי מַשְׁכִּימֵ֥י בַֿבֹּ֖קֶר שֵׁכָֿ֣ר יִרְדֹּ֑פֿוּ מְאַֽחֲרֵ֣י בַֿנֶּ֔שֶׁףֿ יַ֖יִן יַדְֿלִיקֵֽם׃
[‏יב] וְהָיָ֨הֿ כִֿנּ֜וֹר וָנֶ֗בֶֿל תֹּ֧ףֿ וְחָלִ֛יל וָיַ֖יִן מִשְׁתֵּיהֶ֑ם וְאֵ֨תֿ פֹּ֤עַל יְהֹוָה֙ לֹ֣א יַבִּ֔יטוּ וּמַֽעֲשֵׂ֥הֿ יָדָֿ֖יו לֹ֥א רָאֽוּ׃
[‏יג] לָכֵֿ֛ן גָּלָ֥הֿ עַמִּ֖י מִבְּלִי־דָֿ֑עַתֿ וּכְֿבֿוֹדֿוֹ֙ מְתֵֿ֣י רָעָ֔בֿ וַֽהֲמוֹנ֖וֹ צִחֵ֥הֿ צָמָֽא׃
[‏יד] לָכֵ֗ן הִרְחִ֤יבָֿהֿ שְּׁאוֹל֙ נַפְֿשָׁ֔הּ וּפָֽֿ‌עֲרָ֥הֿ פִֿ֖יהָ לִבְֿלִי־חֹ֑ק וְיָרַ֨דֿ הֲדָֿרָ֧הּ וַֽהֲמוֹנָ֛הּ וּשְׁאוֹנָ֖הּ וְעָלֵ֥ז בָּֽהּ׃
[‏טו] וַיִּשַּׁ֥ח אָדָֿ֖ם וַיִּשְׁפַּל־אִ֑ישׁ וְעֵינֵ֥י גְֿבֹֿהִ֖ים תִּשְׁפַּֽלְנָהֿ׃
[‏טז] וַיִּגְֿבַּ֛הֿ יְהֹוָ֥ה צְבָֿא֖וֹתֿ בַּמִּשְׁפָּ֑ט וְהָאֵל֙ הַקָּד֔וֹשׁ נִקְדַּ֖שׁ בִּצְדָֿקָֽהֿ׃
[‏יז] וְרָע֥וּ כְֿבָֿשִׂ֖ים כְּדָֿבְֿרָ֑ם וְחָרְבֿ֥וֹתֿ מֵחִ֖ים גָּרִ֥ים יֹאֿכֵֽֿלוּ׃ס
[‏יח] ה֛וֹי מֹֽשְׁכֵֿ֥י הֶֽעָוֹ֖ן בְּחַבְֿלֵ֣י הַשָּׁ֑וְא וְכַֽֿעֲבֿ֥וֹתֿ הָֽעֲגָֿלָ֖הֿ חַטָּאָֽהֿ׃
[‏יט] הָאֹֽמְרִ֗ים יְמַהֵ֧ר׀ יָחִ֛ישָׁהֿ מַֽעֲשֵׂ֖הוּ לְמַ֣עַן נִרְאֶ֑הֿ וְתִֿקְרַ֣בֿ וְתָֿב֗וֹאָהֿ עֲצַ֛תֿ קְדֿ֥וֹשׁ יִשְׂרָאֵ֖ל וְנֵדָֽֿעָהֿ׃ס
[‏כ] ה֣וֹי הָאֹֽמְרִ֥ים לָרַ֛ע ט֖וֹבֿ וְלַטּ֣וֹבֿ רָ֑ע שָׂמִ֨ים חֹ֤שֶׁךְֿ לְאוֹר֙ וְא֣וֹר לְחֹ֔שֶׁךְֿ שָׂמִ֥ים מַ֛ר לְמָתֿ֖וֹק וּמָתֿ֥וֹק לְמָֽר׃ס
[‏כא] ה֖וֹי חֲכָֿמִ֣ים בְּעֵֽינֵיהֶ֑ם וְנֶ֥גֶֿדֿ פְּנֵיהֶ֖ם נְבֿ‌וֹנִֽים׃ס
[‏כב] ה֕וֹי גִּבּוֹרִ֖ים לִשְׁתּ֣וֹתֿ יָ֑יִן וְאַנְשֵׁי־חַ֖יִל לִמְסֹ֥ךְֿ שֵׁכָֽֿר׃
[‏כג] מַצְדִּיקֵ֥י רָשָׁ֖ע עֵ֣קֶבֿ שֹׁ֑חַדֿ וְצִדְֿקַ֥תֿ צַדִּיקִ֖ים יָסִ֥ירוּ מִמֶּֽנּוּ׃ס
[‏כד] לָכֵֿן֩ כֶּֽאֱכֹ֨ל קַ֜שׁ לְשׁ֣וֹן אֵ֗שׁ וַֽחֲשַׁ֤שׁ לֶֽהָבָֿה֙ יִרְפֶּ֔הֿ שָׁרְשָׁם֙ כַּמָּ֣ק יִֽהְיֶ֔הֿ וּפִֿרְחָ֖ם כָּֽאָבָֿ֣ק יַֽעֲלֶ֑הֿ כִּ֣י מָֽאֲס֗וּ אֵ֚תֿ תּוֹרַת֙ יְהֹוָ֣ה צְבָֿא֔וֹתֿ וְאֵ֛תֿ אִמְרַ֥תֿ קְדֽֿוֹשׁ־יִשְׂרָאֵ֖ל נִאֵֽצוּ׃
[‏כה] עַל־כֵּ֡ן חָרָה֩ אַףֿ־יְהֹוָ֨ה בְּעַמּ֜וֹ וַיֵּ֣ט‌ יָדֿ֧וֹ עָלָ֣יו וַיַּכֵּ֗הוּ וַֽיִּרְגְּזוּ֙ הֶֽהָרִ֔ים וַתְּהִ֧י נִבְֿלָתָֿ֛ם כַּסּוּחָ֖הֿ בְּקֶ֣רֶבֿ חוּצ֑וֹתֿ בְּכָֿל־זֹאֿת֙ לֹא־שָׁ֣בֿ אַפּ֔וֹ וְע֖וֹדֿ יָדֿ֥וֹ נְטוּיָֽהֿ׃
[‏כו] וְנָֽשָׂא־נֵ֤ס לַגּוֹיִם֙ מֵֽרָח֔וֹק וְשָׁ֥רַק ל֖וֹ מִקְצֵ֣הֿ הָאָ֑רֶץ וְהִנֵּ֥הֿ מְהֵרָ֖הֿ קַ֥ל יָבֽֿוֹא׃
[‏כז] אֵֽין־עָיֵ֤ףֿ וְאֵֽין־כּוֹשֵׁל֙ בּ֔וֹ לֹ֥א יָנ֖וּם וְלֹ֣א יִישָׁ֑ן וְלֹ֤א נִפְֿתַּח֙ אֵז֣וֹר חֲלָצָ֔יו וְלֹ֥א נִתַּ֖ק שְׂר֥וֹךְֿ נְעָלָֽיו׃
[‏כח] אֲשֶׁ֤ר חִצָּיו֙ שְׁנוּנִ֔ים וְכָֿל־קַשְּׁתֿ‌וֹתָֿ֖יו דְּרֻכֿ֑וֹתֿ פַּרְס֤וֹתֿ סוּסָיו֙ כַּצַּ֣ר נֶחְשָׁ֔בֿוּ וְגַֿלְגִּלָּ֖יו כַּסּוּפָֽֿהֿ׃
[‏כט] שְׁאָגָֿ֥הֿ ל֖וֹ כַּלָּבִֿ֑יא ושא֨ג כַּכְּפִֿירִ֤ים וְיִנְהֹם֙ וְיֹאֿחֵ֣ז טֶ֔רֶףֿ וְיַפְֿלִ֖יט וְאֵ֥ין מַצִּֽיל׃
[‏ל] וְיִנְהֹ֥ם עָלָ֛יו בַּיּ֥וֹם הַה֖וּא כְּנַֽהֲמַתֿ־יָ֑ם וְנִבַּ֤ט לָאָ֙רֶץ֙ וְהִנֵּהֿ־חֹ֔שֶׁךְֿ צַ֣ר וָא֔וֹר חָשַׁ֖ךְֿ בַּֽעֲרִיפֶֽֿיהָ׃פ

פרק ו
[‏א] בִּשְׁנַתֿ־מוֹת֙ הַמֶּ֣לֶךְֿ עֻזִּיָּ֔הוּ וָֽאֶרְאֶ֧הֿ אֶתֿ־אֲדֹֿנָ֛י יֹשֵׁ֥בֿ עַל־כִּסֵּ֖א רָ֣ם וְנִשָּׂ֑א וְשׁוּלָ֖יו מְלֵאִ֥ים אֶתֿ־הַֽהֵיכָֽֿל׃
[‏ב] שְׂרָפִ֨ים עֹֽמְדִֿ֤ים׀ מִמַּ֙עַל֙ ל֔וֹ שֵׁ֧שׁ כְּנָפַֿ֛יִם שֵׁ֥שׁ כְּנָפַֿ֖יִם לְאֶחָ֑דֿ בִּשְׁתַּ֣יִם׀ יְכַֿסֶּ֣הֿ פָֿנָ֗יו וּבִֿשְׁתַּ֛יִם יְכַֿסֶּ֥הֿ רַגְֿלָ֖יו וּבִֿשְׁתַּ֥יִם יְעוֹפֵֽֿףֿ׃
[‏ג] וְקָרָ֨א זֶ֤הֿ אֶל־זֶה֙ וְאָמַ֔ר קָדֿ֧וֹשׁ׀ קָדֿ֛וֹשׁ קָדֿ֖וֹשׁ יְהֹוָ֣ה צְבָֿא֑וֹתֿ מְלֹ֥א כָֿל־הָאָ֖רֶץ כְּבֿוֹדֽֿוֹ׃
[‏ד] וַיָּנֻ֙עוּ֙ אַמּ֣וֹתֿ הַסִּפִּ֔ים מִקּ֖וֹל הַקּוֹרֵ֑א וְהַבַּ֖יִתֿ יִמָּלֵ֥א עָשָֽׁן׃
[‏ה] וָֽאֹמַ֞ר אֽוֹי־לִ֣י כִֽֿי־נִדְֿמֵ֗יתִֿי כִּ֣י אִ֤ישׁ טְמֵֽא־שְׂפָֿתַ֙יִם֙ אָנֹ֔כִֿי וּבְֿתֿוֹךְ֙ עַם־טְמֵ֣א שְׂפָֿתַ֔יִם אָֽנֹכִֿ֖י יֹשֵׁ֑בֿ כִּ֗י אֶתֿ־הַמֶּ֛לֶךְֿ יְהֹוָ֥ה צְבָֿא֖וֹתֿ רָא֥וּ עֵינָֽי׃
[‏ו] וַיָּ֣עָףֿ אֵלַ֗י אֶחָד֙ מִן־הַשְּׂרָפִ֔ים וּבְֿיָדֿ֖וֹ רִצְפָּ֑הֿ בְּמֶ֨לְקַחַ֔יִם לָקַ֖ח מֵעַ֥ל הַמִּזְבֵּֽחַ׃
[‏ז] וַיַּגַּ֣ע עַל־פִּ֔י וַיֹּ֕אֿמֶר הִנֵּ֛הֿ נָגַֿ֥ע זֶ֖הֿ עַל־שְׂפָֿתֶֿ֑יךָֿ וְסָ֣ר עֲוֹנֶ֔ךָֿ וְחַטָּֽאֿתְֿךָֿ֖ תְּכֻֿפָּֽר׃
[‏ח] וָֽאֶשְׁמַ֞ע אֶתֿ־ק֤וֹל אֲדֹֿנָי֙ אֹמֵ֔ר אֶתֿ־מִ֥י אֶשְׁלַ֖ח וּמִ֣י יֵֽלֶךְֿ־לָ֑נוּ וָֽאֹמַ֖ר הִנְנִ֥י שְׁלָחֵֽנִי׃
[‏ט] וַיֹּ֕אֿמֶר לֵ֥ךְֿ וְאָֽמַרְתָּ֖ לָעָ֣ם הַזֶּ֑הֿ שִׁמְע֤וּ שָׁמ֙וֹעַ֙ וְאַל־תָּבִ֔ינוּ וּרְא֥וּ רָא֖וֹ וְאַל־תֵּדָֽֿעוּ׃
[‏י] הַשְׁמֵן֙ לֵֽבֿ־הָעָ֣ם הַזֶּ֔הֿ וְאָזְנָ֥יו הַכְֿבֵּ֖דֿ וְעֵינָ֣יו הָשַׁ֑ע פֶּן־יִרְאֶ֨הֿ בְֿעֵינָ֜יו וּבְֿאָזְנָ֣יו יִשְׁמָ֗ע וּלְבָֿבֿ֥וֹ יָבִֿ֛ין וָשָׁ֖בֿ וְרָ֥פָֿא לֽוֹ׃
[‏יא] וָֽאֹמַ֕ר עַדֿ־מָתַֿ֖י אֲדֹֿנָ֑י וַיֹּ֡אֿמֶר עַ֣דֿ אֲשֶׁר֩ אִם־שָׁא֨וּ עָרִ֜ים מֵאֵ֣ין יוֹשֵׁ֗בֿ וּבָֿתִּים֙ מֵאֵ֣ין אָדָ֔ם וְהָֽאֲדָֿמָ֖הֿ תִּשָּׁאֶ֥הֿ שְׁמָמָֽהֿ׃
[‏יב] וְרִחַ֥ק יְהֹוָ֖ה אֶתֿ־הָֽאָדָֿ֑ם וְרַבָּ֥הֿ הָֽעֲזוּבָֿ֖הֿ בְּקֶ֥רֶבֿ הָאָֽרֶץ׃
[‏יג] וְע֥וֹדֿ בָּהּ֙ עֲשִֽׂירִיָּ֔הֿ וְשָׁ֖בָֿהֿ וְהָֽיְתָֿ֣הֿ לְבָֿעֵ֑ר כָּֽאֵלָ֣הֿ וְכָֽֿאַלּ֗וֹן אֲשֶׁ֤ר בְּשַׁלֶּ֙כֶֿת֙ מַצֶּ֣בֶֿתֿ בָּ֔ם זֶ֥רַע קֹ֖דֶֿשׁ מַצַּבְֿתָּֽהּ׃פ

פרק ז
[‏א] וַיְהִ֡י בִּימֵ֣י אָ֠חָז בֶּן־יוֹתָ֨ם בֶּן־עֻזִּיָּ֜הוּ מֶ֣לֶךְֿ יְהוּדָ֗הֿ עָלָ֣הֿ רְצִ֣ין מֶֽלֶךְֿ־אֲ֠רָם וּפֶ֨קַח בֶּן־רְמַלְיָ֤הוּ מֶֽלֶךְֿ־יִשְׂרָאֵל֙ יְר֣וּשָׁלַ֔‍ִם לַמִּלְחָמָ֖הֿ עָלֶ֑יהָ וְלֹ֥א יָכֹֿ֖ל לְהִלָּחֵ֥ם עָלֶֽיהָ׃
[‏ב] וַיֻּגַּ֗דֿ לְבֵֿ֤יתֿ דָּוִד֙ לֵאֿמֹ֔ר נָ֥חָֽהֿ אֲרָ֖ם עַל־אֶפְֿרָ֑יִם וַיָּ֤נַע לְבָֿבֿוֹ֙ וּלְבַֿ֣בֿ עַמּ֔וֹ כְּנ֥וֹעַ עֲצֵי־יַ֖עַר מִפְּנֵי־רֽוּחַ׃ס
[‏ג] וַיֹּ֣אֿמֶר יְהֹוָה֘ אֶל־יְשַׁעְיָהוּ֒ צֵא־נָא֙ לִקְרַ֣אֿתֿ אָחָ֔ז אַתָּ֕הֿ וּשְׁאָ֖ר יָשׁ֣וּבֿ בְּנֶ֑ךָֿ אֶל־קְצֵ֗הֿ תְּעָלַת֙ הַבְּרֵכָֿ֣הֿ הָֽעֶלְיוֹנָ֔הֿ אֶל־מְסִלַּ֖תֿ שְׂדֵֿ֥הֿ כֿוֹבֵֽֿס׃
[‏ד] וְאָֽמַרְתָּ֣ אֵ֠לָיו הִשָּׁמֵ֨ר וְהַשְׁקֵ֜ט אַל־תִּירָ֗א וּלְבָֽֿבְֿךָ֙ אַל־יֵרַ֔ךְֿ מִשְּׁנֵ֨י זַנְבֿ֧וֹתֿ הָֽאוּדִֿ֛ים הָֽעֲשֵׁנִ֖ים הָאֵ֑לֶּהֿ בָּֽחֳרִי־אַ֛ףֿ רְצִ֥ין וַֽאֲרָ֖ם וּבֶֿן־רְמַלְיָֽהוּ׃
[‏ה] יַ֗עַן כִּֽי־יָעַ֥ץ עָלֶ֛יךָֿ אֲרָ֖ם רָעָ֑הֿ אֶפְֿרַ֥יִם וּבֶֿן־רְמַלְיָ֖הוּ לֵאֿמֹֽר׃
[‏ו] נַֽעֲלֶ֤הֿ בִֽֿיהוּדָֿה֙ וּנְקִיצֶ֔נָּהֿ וְנַבְֿקִיעֶ֖נָּהֿ אֵלֵ֑ינוּ וְנַמְלִ֥יךְֿ מֶ֙לֶךְ֙ בְּתֿוֹכָ֔הּ אֵ֖תֿ בֶּן־טָֽבְֿאַֽל׃ס
[‏ז] כֹּ֥הֿ אָמַ֖ר אֲדֹֿנָ֣י יֱהֹוִ֑ה לֹ֥א תָֿק֖וּם וְלֹ֥א תִֽֿהְיֶֽהֿ׃
[‏ח] כִּ֣י רֹ֤אֿשׁ אֲרָם֙ דַּמֶּ֔שֶׂק וְרֹ֥אֿשׁ דַּמֶּ֖שֶׂק רְצִ֑ין וּבְֿע֨וֹדֿ שִׁשִּׁ֤ים וְחָמֵשׁ֙ שָׁנָ֔הֿ יֵחַ֥תֿ אֶפְֿרַ֖יִם מֵעָֽם׃
[‏ט] וְרֹ֤אֿשׁ אֶפְֿרַ֙יִם֙ שֹֽׁמְר֔וֹן וְרֹ֥אֿשׁ שֹֽׁמְר֖וֹן בֶּן־רְמַלְיָ֑הוּ אּ֚ם לֹ֣א תַֽֿאֲמִ֔ינוּ כִּ֖י לֹ֥א תֵֽֿאָמֵֽנוּ׃ס
[‏י] וַיּ֣וֹסֶףֿ יְהֹוָ֔ה דַּבֵּ֥ר אֶל־אָחָ֖ז לֵאֿמֹֽר׃
[‏יא] שְׁאַל־לְךָֿ֣ א֔וֹתֿ מֵעִ֖ם יְהֹוָ֣ה אֱלֹהֶ֑יךָֿ הַעְמֵ֣ק שְׁאָ֔לָהֿ א֖וֹ הַגְֿבֵּ֥הַּ לְמָֽעְלָהֿ׃
[‏יב] וַיֹּ֖אֿמֶר אָחָ֑ז לֹֽא־אֶשְׁאַ֥ל וְלֹֽא־אֲנַסֶּ֖הֿ אֶתֿ־יְהֹוָֽה׃
[‏יג] וַיֹּ֕אֿמֶר שִׁמְעוּ־נָ֖א בֵּ֣יתֿ דָּוִ֑דֿ הַמְעַ֤ט מִכֶּם֙ הַלְא֣וֹתֿ אֲנָשִׁ֔ים כִּ֥י תַֿלְא֖וּ גַּ֥ם אֶתֿ־אֱלֹהָֽי׃
[‏יד] לָ֠כֵֿן יִתֵּ֨ן אֲדֹֿנָ֥י ה֛וּא לָכֶֿ֖ם א֑וֹתֿ הִנֵּ֣הֿ הָֽעַלְמָ֗הֿ הָרָה֙ וְיֹלֶ֣דֶֿתֿ בֵּ֔ן וְקָרָ֥אֿתֿ‌ שְׁמ֖וֹ עִמָּ֥נוּ‌ אֵֽל׃
[‏טו] חֶמְאָ֥הֿ וּדְֿבַֿ֖שׁ יֹאֿכֵֿ֑ל לְדַֿעְתּ֛וֹ מָא֥וֹס בָּרָ֖ע וּבָֿח֥וֹר בַּטּֽוֹבֿ׃
[‏טז] כִּ֠י בְּטֶ֨רֶם יֵדַֿ֥ע הַנַּ֛עַר מָא֥וֹס בָּרָ֖ע וּבָֿחֹ֣ר בַּטּ֑וֹבֿ תֵּֽעָזֵ֤בֿ הָֽאֲדָֿמָה֙ אֲשֶׁ֣ר אַתָּ֣הֿ קָ֔ץ מִפְּנֵ֖י שְׁנֵ֥י מְלָכֶֽֿיהָ׃
[‏יז] יָבִ֨יא יְהֹוָ֜ה עָלֶ֗יךָֿ וְעַֽל־עַמְּךָ֘ וְעַל־בֵּ֣יתֿ אָבִֿיךָ֒ יָמִים֙ אֲשֶׁ֣ר לֹא־בָ֔אוּ לְמִיּ֥וֹם סֽוּר־אֶפְֿרַ֖יִם מֵעַ֣ל יְהוּדָֿ֑הֿ אֵ֖תֿ מֶ֥לֶךְֿ אַשּֽׁוּר׃ס
[‏יח] וְהָיָ֣הֿ׀ בַּיּ֣וֹם הַה֗וּא יִשְׁרֹ֤ק יְהֹוָה֙ לַזְּב֔וּבֿ אֲשֶׁ֥ר בִּקְצֵ֖הֿ יְאֹרֵ֣י מִצְרָ֑יִם וְלַ֨דְּבֿוֹרָ֔הֿ אֲשֶׁ֖ר בְּאֶ֥רֶץ אַשּֽׁוּר׃
[‏יט] וּבָ֨אוּ וְנָח֤וּ כֻֿלָּם֙ בְּנַֽחֲלֵ֣י הַבַּתּ֔וֹתֿ וּבִֿנְקִיקֵ֖י הַסְּלָעִ֑ים וּבְֿכֹֿל֙ הַנַּ֣עֲצוּצִ֔ים וּבְֿכֹֿ֖ל הַנַּֽהֲלֹלִֽים׃
[‏כ] בַּיּ֣וֹם הַה֡וּא יְגַֿלַּ֣ח אֲדֹֿנָי֩ בְּתַ֨עַר הַשְּׂכִֿירָ֜הֿ בְּעֶבְֿרֵ֤י נָהָר֙ בְּמֶ֣לֶךְֿ אַשּׁ֔וּר אֶתֿ־הָרֹ֖אֿשׁ וְשַׂ֣עַר הָֽרַגְֿלָ֑יִם וְגַֿ֥ם אֶתֿ־הַזָּקָ֖ן תִּסְפֶּֽהֿ׃ס
[‏כא] וְהָיָ֖הֿ בַּיּ֣וֹם הַה֑וּא יְחַיֶּהֿ־אִ֛ישׁ עֶגְֿלַ֥תֿ בָּקָ֖ר וּשְׁתֵּי־צֹֽאֿן׃
[‏כב] וְהָיָ֗הֿ מֵרֹ֛בֿ עֲשׂ֥וֹתֿ חָלָ֖בֿ יֹאֿכַֿ֣ל חֶמְאָ֑הֿ כִּֽי־חֶמְאָ֤הֿ וּדְֿבַֿשׁ֙ יֹאֿכֵ֔ל כָּל־הַנּוֹתָֿ֖ר בְּקֶ֥רֶבֿ הָאָֽרֶץ׃
[‏כג] וְהָיָה֙ בַּיּ֣וֹם הַה֔וּא יִֽהְיֶ֣הֿ כָֿל־מָק֗וֹם אֲשֶׁ֧ר יִֽהְיֶהֿ־שָּׁ֛ם אֶ֥לֶףֿ גֶּ֖פֶֿן בְּאֶ֣לֶףֿ כָּ֑סֶףֿ לַשָּׁמִ֥יר וְלַשַּׁ֖יִתֿ יִֽהְיֶֽהֿ׃
[‏כד] בַּֽחִצִּ֥ים וּבַֿקֶּ֖שֶׁתֿ יָ֣בֹֿא שָׁ֑מָּהֿ כִּֽי־שָׁמִ֥יר וָשַׁ֖יִתֿ תִּֽהְיֶ֥הֿ כָֿל־הָאָֽרֶץ׃
[‏כה] וְכֹֿ֣ל הֶֽהָרִ֗ים אֲשֶׁ֤ר בַּמַּעְדֵּר֙ יֵעָ֣דֵֿר֔וּן לֹֽא־תָֿבֿ֣וֹ‌א שָׁ֔מָּהֿ יִרְאַ֖תֿ שָׁמִ֣יר וָשָׁ֑יִתֿ וְהָיָה֙ לְמִשְׁלַ֣ח שׁ֔וֹר וּלְמִרְמַ֖ס שֶֽׂהֿ׃ס

פרק ח
[‏א] וַיֹּ֤אֿמֶר יְהֹוָה֙ אֵלַ֔י קַח־לְךָֿ֖ גִּלָּי֣וֹן גָּדֿ֑וֹל וּכְֿתֹֿ֤בֿ עָלָיו֙ בְּחֶ֣רֶט אֱנ֔וֹשׁ לְמַהֵ֥ר שָׁלָ֖ל חָ֥שׁ בַּֽז׃
[‏ב] וְאָעִ֣ידָֿהֿ לִּ֔י עֵדִֿ֖ים נֶֽאֱמָנִ֑ים אֵ֚תֿ אֽוּרִיָּ֣הֿ הַכֹּהֵ֔ן וְאֶתֿ־זְכַֿרְיָ֖הוּ בֶּ֥ן יְבֶֽֿרֶכְֿיָֽהוּ׃
[‏ג] וָֽאֶקְרַב֙ אֶל־הַנְּבִֿיאָ֔הֿ וַתַּ֖הַר וַתֵּ֣לֶדֿ בֵּ֑ן ס וַיֹּ֤אֿמֶר יְהֹוָה֙ אֵלַ֔י קְרָ֣א שְׁמ֔וֹ מַהֵ֥ר שָׁלָ֖ל חָ֥שׁ בַּֽז׃
[‏ד] כִּ֗י בְּטֶ֙רֶם֙ יֵדַֿ֣ע הַנַּ֔עַר קְרֹ֖א אָבִֿ֣י וְאִמִּ֑י יִשָּׂ֣א׀ אֶתֿ־חֵ֣יל דַּמֶּ֗שֶׂק וְאֵת֙ שְׁלַ֣ל שֹֽׁמְר֔וֹן לִפְֿנֵ֖י מֶ֥לֶךְֿ אַשּֽׁוּר׃ס
[‏ה] וַיֹּ֣סֶףֿ יְהֹוָ֔ה דַּבֵּ֥ר אֵלַ֛י ע֖וֹדֿ לֵאֿמֹֽר׃
[‏ו] יַ֗עַן כִּ֤י מָאַס֙ הָעָ֣ם הַזֶּ֔הֿ אֵ֚תֿ מֵ֣י הַשִּׁלֹ֔חַ הַהֹֽלְכִֿ֖ים לְאַ֑ט וּמְשׂ֥וֹשׂ אֶתֿ־רְצִ֖ין וּבֶֿן־רְמַלְיָֽהוּ׃
[‏ז] וְלָכֵ֡ן הִנֵּ֣הֿ אֲדֹֿנָי֩ מַֽעֲלֶ֨הֿ עֲלֵיהֶ֜ם אֶתֿ־מֵ֣י הַנָּהָ֗ר הָֽעֲצוּמִים֙ וְהָֽרַבִּ֔ים אֶתֿ־מֶ֥לֶךְֿ אַשּׁ֖וּר וְאֶתֿ־כָּל־כְּבֿוֹדֿ֑וֹ וְעָלָה֙ עַל־כָּל־אֲפִֿיקָ֔יו וְהָלַ֖ךְֿ עַל־כָּל־גְּדֿ‌וֹתָֽֿיו׃
[‏ח] וְחָלַ֤ףֿ בִּֽיהוּדָֿה֙ שָׁטַ֣ףֿ וְעָבַ֔ר עַדֿ־צַוָּ֖אֿר יַגִּ֑יעַ וְהָיָה֙ מֻטּ֣וֹתֿ כְּנָפָ֔יו מְלֹ֥א‌ רֹֽחַבֿ־אַרְצְךָֿ֖ עִמָּ֥נוּ אֵֽל׃ס
[‏ט] רֹ֤עוּ עַמִּים֙ וָחֹ֔תּוּ וְהַֽאֲזִ֔ינוּ כֹּ֖ל מֶרְחַקֵּי־אָ֑רֶץ הִתְֿאַזְּר֣וּ וָחֹ֔תּוּ הִֽתְֿאַזְּר֖וּ וָחֹֽתּוּ׃
[‏י] עֻ֥צוּ עֵצָ֖הֿ וְתֻֿ‌פָֿ֑ר דַּבְּר֤וּ דָֿבָֿר֙ וְלֹ֣א יָק֔וּם כִּ֥י‌ עִמָּ֖נוּ אֵֽל׃ס
[‏יא] כִּי֩ כֹ֨הֿ אָמַ֧ר יְהֹוָ֛ה אֵלַ֖י כְּחֶזְקַ֣תֿ הַיָּ֑דֿ וְיִסְּרֵ֕נִי מִלֶּ֛כֶֿתֿ בְּדֶֿ֥רֶךְֿ הָעָֽם־הַזֶּ֖הֿ לֵאֿמֹֽר׃
[‏יב] לֹא־תֹֽֿאֿמְר֣וּן קֶ֔שֶׁר לְכֹֿ֧ל אֲשֶׁר־יֹאֿמַ֛ר הָעָ֥ם הַזֶּ֖הֿ קָ֑שֶׁר וְאֶתֿ־מֽוֹרָא֥וֹ לֹא־תִֽֿירְא֖וּ וְלֹ֥א תַֽֿעֲרִֽיצוּ׃
[‏יג] אֶתֿ־יְהֹוָ֥ה צְבָֿא֖וֹתֿ אֹתֿ֣וֹ תַֿקְדִּ֑ישׁוּ וְה֥וּא מוֹרַֽאֲכֶֿ֖ם וְה֥וּא מַֽעֲרִֽיצְכֶֽֿם׃
[‏יד] וְהָיָ֖הֿ לְמִקְדָּ֑שׁ וּלְאֶ֣בֶֿן נֶ֠גֶֿףֿ וּלְצ֨וּר מִכְֿשׁ֜וֹל לִשְׁנֵ֨י בָֿתֵּ֤י יִשְׂרָאֵל֙ לְפַֿ֣ח וּלְמוֹקֵ֔שׁ לְיוֹשֵׁ֖בֿ‌ יְרֽוּשָׁלָֽ‍ִם׃
[‏טו] וְכָֿ֥שְׁלוּ בָֿ֖ם רַבִּ֑ים וְנָֽפְֿל֣וּ וְנִשְׁבָּ֔רוּ וְנֽוֹקְשׁ֖וּ וְנִלְכָּֽדֿוּ׃ס
[‏טז] צ֖וֹר תְּעוּדָֿ֑הֿ חֲתֿ֥וֹם תּוֹרָ֖הֿ בְּלִמֻּדָֽֿי׃
[‏יז] וְחִכִּ֙יתִֿי֙ לַֽיהֹוָ֔ה הַמַּסְתִּ֥יר פָּנָ֖יו מִבֵּ֣יתֿ יַֽעֲקֹ֑בֿ וְקִוֵּ֖יתִֽֿי־לֽוֹ׃
[‏יח] הִנֵּ֣הֿ אָֽנֹכִ֗י וְהַיְלָדִֿים֙ אֲשֶׁ֣ר נָֽתַֿן־לִ֣י יְהֹוָ֔ה לְאֹתֿ֥וֹתֿ וּלְמֽוֹפְֿתִֿ֖ים בְּיִשְׂרָאֵ֑ל מֵעִם֙ יְהֹוָ֣ה צְבָֿא֔וֹתֿ הַשֹּׁכֵֿ֖ן בְּהַ֥ר צִיּֽוֹן׃ס
[‏יט] וְכִֿי־יֹֽאֿמְר֣וּ אֲלֵיכֶ֗ם דִּרְשׁ֤וּ אֶל־הָֽאֹבֿוֹת֙ וְאֶל־הַיִּדְּעֹנִ֔ים הַֽמְצַפְֿצְפִֿ֖ים וְהַמַּהְגִּ֑ים הֲלֹא־עַם֙ אֶל־אֱלֹהָ֣יו יִדְֿרֹ֔שׁ בְּעַ֥דֿ הַֽחַיִּ֖ים אֶל־הַמֵּתִֽֿים׃
[‏כ] לְתֿוֹרָ֖הֿ וְלִתְֿעוּדָֿ֑הֿ אִם־לֹ֤א יֹֽאֿמְרוּ֙ כַּדָּבָֿ֣ר הַזֶּ֔הֿ אֲשֶׁ֥ר אֵֽין־ל֖וֹ שָֽׁחַר׃
[‏כא] וְעָ֥בַֿר בָּ֖הּ נִקְשֶׁ֣הֿ וְרָעֵ֑בֿ וְהָיָ֨הֿ כִֽֿי־יִרְעַ֜בֿ וְהִתְֿקַצַּ֗ףֿ וְקִלֵּ֧ל בְּמַלְכּ֛וֹ וּבֵֽֿאֿלֹהָ֖יו וּפָֿנָ֥הֿ לְמָֽעְלָהֿ׃
[‏כב] וְאֶל־אֶ֖רֶץ יַבִּ֑יט וְהִנֵּ֨הֿ צָרָ֤הֿ וַֽחֲשֵׁכָֿה֙ מְע֣וּףֿ צוּקָ֔הֿ וַֽאֲפֵֿלָ֖הֿ מְנֻדָּֽח׃
[‏כג] כִּ֣י לֹ֣א מוּעָף֘ לַֽאֲשֶׁ֣ר מוּצָ֣ק לָהּ֒ כָּעֵ֣תֿ הָֽרִאֿשׁ֗וֹן הֵקַ֞ל אַ֤רְצָהֿ זְבֿוּלֻן֙ וְאַ֣רְצָהֿ נַפְֿתָּלִ֔י וְהָאַֽחֲר֖וֹן הִכְֿבִּ֑ידֿ דֶּ֤רֶךְֿ הַיָּם֙ עֵ֣בֶֿר הַיַּרְדֵּ֔ן גְּלִ֖יל הַגּוֹיִֽם׃

פרק ט
[‏א] הָעָם֙ הַהֹֽלְכִֿ֣ים בַּחֹ֔שֶׁךְֿ רָא֖וּ א֣וֹר גָּדֿ֑וֹל יֹֽשְׁבֵֿי֙ בְּאֶ֣רֶץ צַלְמָ֔וֶתֿ א֖וֹר נָגַֿ֥הּ עֲלֵיהֶֽם׃
[‏ב] הִרְבִּ֣יתָֿ הַגּ֔וֹי‌ ל֖אֺ הִגְֿדַּ֣לְתָּ הַשִּׂמְחָ֑הֿ שָֽׂמְח֤וּ לְפָֿנֶ֙יךָ֙ כְּשִׂמְחַ֣תֿ בַּקָּצִ֔יר כַּֽאֲשֶׁ֥ר יָגִֿ֖ילוּ בְּחַלְּקָ֥ם שָׁלָֽל׃
[‏ג] כִּ֣י׀ אֶתֿ־עֹ֣ל סֻבֳּל֗וֹ וְאֵת֙ מַטֵּ֣הֿ שִׁכְֿמ֔וֹ שֵׁ֖בֶֿט הַנֹּגֵֿ֣שׂ בּ֑וֹ הַֽחִתֹּ֖תָֿ כְּי֥וֹם מִדְֿיָֽן׃
[‏ד] כִּ֤י כָֿל־סְאוֹן֙ סֹאֵ֣ן בְּרַ֔עַשׁ וְשִׂמְלָ֖הֿ מְגֽֿוֹלָלָ֣הֿ בְֿדָֿמִ֑ים וְהָֽיְתָֿ֥הֿ לִשְׂרֵפָֿ֖הֿ מַֽאֲכֹֿ֥לֶתֿ אֵֽשׁ׃
[‏ה] כִּי־יֶ֣לֶדֿ יֻלַּדֿ־לָ֗נוּ בֵּ֚ן נִתַּן־לָ֔נוּ וַתְּהִ֥י הַמִּשְׂרָ֖הֿ עַל־שִׁכְֿמ֑וֹ וַיִּקְרָ֨א שְׁמ֜וֹ פֶּ֠לֶא יוֹעֵץ֙ אֵ֣ל גִּבּ֔וֹר אֲבִֿי־עַ֖דֿ שַׂר־שָׁלֽוֹם׃
[‏ו] לםרב֨ה הַמִּשְׂרָ֜הֿ וּלְשָׁל֣וֹם אֵֽין־קֵ֗ץ עַל־כִּסֵּ֤א דָֿוִד֙ וְעַל־מַמְלַכְֿתּ֔וֹ לְהָכִֿ֤ין אֹתָֿהּ֙ וּֽלְסַֽעֲדָ֔הּ בְּמִשְׁפָּ֖ט וּבִֿצְדָֿקָ֑הֿ מֵֽעַתָּה֙ וְעַדֿ־עוֹלָ֔ם קִנְאַ֛תֿ יְהֹוָ֥ה צְבָֿא֖וֹתֿ תַּֽעֲשֶׂהֿ־זֹּֽאֿתֿ׃ס
[‏ז] דָּבָֿ֛ר שָׁלַ֥ח אֲדֹֿנָ֖י בְּיַֽעֲקֹ֑בֿ וְנָפַֿ֖ל בְּיִשְׂרָאֵֽל׃
[‏ח] וְיָֽדְֿעוּ֙ הָעָ֣ם כֻּלּ֔וֹ אֶפְֿרַ֖יִם וְיוֹשֵׁ֣בֿ שֹֽׁמְר֑וֹן בְּגַֽֿאֲוָ֛הֿ וּבְֿגֹֿ֥דֶֿל לֵבָֿ֖בֿ לֵאֿמֹֽר׃
[‏ט] לְבֵֿנִ֥ים נָפָֿ֖לוּ וְגָֿזִ֣יתֿ נִבְֿנֶ֑הֿ שִׁקְמִ֣ים גֻּדָּ֔עוּ וַֽאֲרָזִ֖ים נַֽחֲלִֽיףֿ׃
[‏י] וַיְשַׂגֵּ֧בֿ יְהֹוָ֛ה אֶתֿ־צָרֵ֥י רְצִ֖ין עָלָ֑יו וְאֶתֿ־אֹֽיְבָֿ֖יו יְסַכְֿסֵֽךְֿ׃
[‏יא] אֲרָ֣ם מִקֶּ֗דֶֿם וּפְֿלִשְׁתִּים֙ מֵֽאָח֔וֹר וַיֹּֽאֿכְֿל֥וּ אֶתֿ־יִשְׂרָאֵ֖ל בְּכָֿל־פֶּ֑הֿ בְּכָֿל־זֹאֿת֙ לֹא־שָׁ֣בֿ אַפּ֔וֹ וְע֖וֹדֿ יָדֿ֥וֹ נְטוּיָֽהֿ׃
[‏יב] וְהָעָ֥ם לֹא־שָׁ֖בֿ עַדֿ־הַמַּכֵּ֑הוּ וְאֶתֿ־יְהֹוָ֥ה צְבָֿא֖וֹתֿ לֹ֥א דָֿרָֽשׁוּ׃ס
[‏יג] וַיַּכְֿרֵ֨תֿ יְהֹוָ֜ה מִיִּשְׂרָאֵ֗ל רֹ֧אֿשׁ וְזָנָ֛בֿ כִּפָּ֥הֿ וְאַגְֿמ֖וֹן י֥וֹם אֶחָֽדֿ׃
[‏יד] זָקֵ֥ן וּנְשֽׂוּא־פָֿנִ֖ים ה֣וּא הָרֹ֑אֿשׁ וְנָבִֿ֥יא מֽוֹרֶהֿ־שֶּׁ֖קֶר ה֥וּא הַזָּנָֽבֿ׃
[‏טו] וַיִּֽהְי֛וּ מְאַשְּׁרֵ֥י הָעָֽם־הַזֶּ֖הֿ מַתְֿעִ֑ים וּמְאֻשָּׁרָ֖יו מְבֻֿלָּעִֽים׃
[‏טז] עַל־כֵּ֨ן עַל־בַּֽחוּרָ֜יו לֹֽא־יִשְׂמַ֣ח׀ אֲדֹֿנָ֗י וְאֶתֿ־יְתֹֿמָ֤יו וְאֶתֿ־אַלְמְנֹתָֿיו֙ לֹ֣א יְרַחֵ֔ם כִּ֤י כֻֿלּוֹ֙ חָנֵ֣ףֿ וּמֵרַ֔ע וְכָֿל־פֶּ֖הֿ דֹּבֵֿ֣ר נְבָֿלָ֑הֿ בְּכָֿל־זֹאֿת֙ לֹא־שָׁ֣בֿ אַפּ֔וֹ וְע֖וֹדֿ יָדֿ֥וֹ נְטוּיָֽהֿ׃
[‏יז] כִּי־בָֽֿעֲרָ֤הֿ כָֿאֵשׁ֙ רִשְׁעָ֔הֿ שָׁמִ֥יר וָשַׁ֖יִתֿ תֹּאֿכֵֿ֑ל וַתִּצַּת֙ בְּסִֽבְֿ‌כֵֿ֣י הַיַּ֔עַר וַיִּֽתְֿאַבְּכֿ֖וּ גֵּא֥וּתֿ עָשָֽׁן׃
[‏יח] בְּעֶבְֿרַ֛תֿ יְהֹוָ֥ה צְבָֿא֖וֹתֿ נֶעְתַּ֣ם אָ֑רֶץ וַיְהִ֤י הָעָם֙ כְּמַֽאֲכֹֿ֣לֶתֿ אֵ֔שׁ אִ֥ישׁ אֶל־אָחִ֖יו לֹ֥א יַחְמֹֽלוּ׃
[‏יט] וַיִּגְֿזֹ֤ר עַל־יָמִין֙ וְרָעֵ֔בֿ וַיֹּ֥אֿכַֿל עַל־שְׂמֹ֖אֿל וְלֹ֣א שָׂבֵֿ֑עוּ אִ֥ישׁ בְּשַׂר־זְרֹע֖וֹ יֹאֿכֵֽֿלוּ׃
[‏כ] מְנַשֶּׁ֣הֿ אֶתֿ־אֶפְֿרַ֗יִם וְאֶפְֿרַ֙יִם֙ אֶתֿ־מְנַשֶּׁ֔הֿ יַחְדָּ֥ו הֵ֖מָּהֿ עַל־יְהוּדָֿ֑הֿ בְּכָֿל־זֹאֿת֙ לֹא־שָׁ֣בֿ אַפּ֔וֹ וְע֖וֹדֿ יָדֿ֥וֹ נְטוּיָֽהֿ׃ס

פרק י
[‏א] ה֥וֹי הַחֹֽקְקִ֖ים חִקְקֵי־אָ֑וֶן וּמְכַֿתְּבִֿ֥ים עָמָ֖ל כִּתֵּֽבֿוּ׃
[‏ב] לְהַטּ֤וֹתֿ מִדִּין֙ דַּלִּ֔ים וְלִגְֿזֹ֕ל מִשְׁפַּ֖ט עֲנִיֵּ֣י עַמִּ֑י לִֽהְי֤וֹתֿ אַלְמָנוֹת֙ שְׁלָלָ֔ם וְאֶתֿ־יְתֿוֹמִ֖ים יָבֹֽֿזּוּ׃
[‏ג] וּמַֽהֿ־תַּֽעֲשׂוּ֙ לְי֣וֹם פְּקֻדָּ֔הֿ וּלְשׁוֹאָ֖הֿ מִמֶּרְחָ֣ק תָּבֿ֑וֹא עַל־מִי֙ תָּנ֣וּסוּ לְעֶזְרָ֔הֿ וְאָ֥נָהֿ תַֽֿעַזְבֿ֖וּ כְּבֽֿוֹדְֿכֶֽֿם׃
[‏ד] בִּלְתִּ֤י כָֿרַע֙ תַּ֣חַתֿ אַסִּ֔יר וְתַֿ֥חַתֿ הֲרוּגִֿ֖ים יִפֹּ֑לוּ בְּכָֿל־זֹאֿת֙ לֹא־שָׁ֣בֿ אַפּ֔וֹ וְע֖וֹדֿ יָדֿ֥וֹ נְטוּיָֽהֿ׃ס
[‏ה] ה֥וֹי אַשּׁ֖וּר שֵׁ֣בֶֿט אַפִּ֑י וּמַטֶּהֿ־ה֥וּא בְֿיָדָֿ֖ם זַעְמִֽי׃
[‏ו] בְּגֿ֤וֹי חָנֵף֙ אֲשַׁלְּחֶ֔נּוּ וְעַל־עַ֥ם עֶבְֿרָתִֿ֖י אֲצַוֶּ֑נּוּ לִשְׁלֹ֤ל שָׁלָל֙ וְלָבֹֿ֣ז בַּ֔ז ולשימ֥ו מִרְמָ֖ס כְּחֹ֥מֶר חוּצֽוֹתֿ׃
[‏ז] וְהוּא֙ לֹא־כֵֿ֣ן יְדַֿמֶּ֔הֿ וּלְבָֿבֿ֖וֹ לֹא־כֵֿ֣ן יַחְשֹׁ֑בֿ כִּ֚י לְהַשְׁמִ֣ידֿ בִּלְבָֿב֔וֹ וּלְהַכְֿרִ֥יתֿ גּוֹיִ֖ם לֹ֥א מְעָֽט׃
[‏ח] כִּ֖י יֹאֿמַ֑ר הֲלֹ֥א שָׂרַ֛י יַחְדָּ֖ו מְלָכִֽֿים׃
[‏ט] הֲלֹ֥א כְּכַֿרְכְּמִ֖ישׁ כַּלְנ֑וֹ אִם־לֹ֤א כְֿאַרְפַּד֙ חֲמָ֔תֿ אִם־לֹ֥א כְֿדַֿמֶּ֖שֶׂק שֹֽׁמְרֽוֹן׃
[‏י] כַּֽאֲשֶׁר֙ מָֽצְאָ֣הֿ יָדִ֔י לְמַמְלְכֹֿ֖תֿ הָֽאֱלִ֑יל וּפְֿסִ֣ילֵיהֶ֔ם מִירֽוּשָׁלַ֖‍ִם וּמִשֹּֽׁמְרֽוֹן׃
[‏יא] הֲל֗אֺ כַּֽאֲשֶׁ֥ר עָשִׂ֛יתִֿי לְשֹֽׁמְר֖וֹן וְלֶֽאֱלִילֶ֑יהָ כֵּ֛ן אֶֽעֱשֶׂ֥הֿ לִירֽוּשָׁלַ֖‍ִם וְלַֽעֲצַבֶּֽיהָ׃ס
[‏יב] וְהָיָ֗הֿ כִּֽי־יְבַֿצַּ֤ע אֲדֹֿנָי֙ אֶתֿ־כָּל־מַֽעֲשֵׂ֔הוּ בְּהַ֥ר צִיּ֖וֹן וּבִֿירֽוּשָׁלָ֑‍ִם אֶפְֿקֹ֗דֿ עַל־פְּרִי־גֹ֙דֶֿל֙ לְבַֿ֣בֿ מֶֽלֶךְֿ־אַשּׁ֔וּר וְעַל־תִּפְֿאֶ֖רֶתֿ ר֥וּם עֵינָֽיו׃
[‏יג] כִּ֣י אָמַ֗ר בְּכֹֿ֤חַ יָדִֿי֙ עָשִׂ֔יתִֿי וּבְֿחָכְֿמָתִֿ֖י כִּ֣י נְבֻֿ‌נ֑וֹתִֿי וְאָסִ֣יר׀ גְּבֿוּלֹ֣תֿ עַמִּ֗ים ועתידתיהם֙ שׁוֹשֵׂ֔תִֿי וְאוֹרִ֥ידֿ כאב֖יר יֽוֹשְׁבִֽֿים׃
[‏יד] וַתִּמְצָ֨א כַֿקֵּ֤ן׀ יָדִֿי֙ לְחֵ֣יל הָֽעַמִּ֔ים וְכֶֽֿאֱסֹף֙ בֵּיצִ֣ים עֲזֻב֔וֹתֿ כָּל־הָאָ֖רֶץ אֲנִ֣י אָסָ֑פְֿתִּי וְלֹ֤א הָיָה֙ נֹדֵֿ֣דֿ כָּנָ֔ףֿ וּפֹֿצֶ֥הֿ פֶֿ֖הֿ וּמְצַפְֿצֵֽףֿ׃
[‏טו] הֲיִתְֿפָּאֵר֙ הַגַּרְזֶ֔ן עַ֖ל הַֽחֹצֵ֣בֿ בּ֑וֹ אִם־יִתְֿגַּדֵּ֤ל הַמַּשּׂוֹר֙ עַל־מְנִיפ֔וֹ כְּהָנִ֥יףֿ שֵׁ֙בֶֿט֙ וְאֶתֿ־מְרִימָ֔יו כְּהָרִ֥ים מַטֶּ֖הֿ לֹא־עֵֽץ׃ס
[‏טז] לָ֠כֵֿן יְשַׁלַּ֨ח הָֽאָד֜וֹן יְהֹוָ֧ה צְבָֿא֛וֹתֿ בְּמִשְׁמַנָּ֖יו רָז֑וֹן וְתַֿ֧חַתֿ כְּבֹֿדֿ֛וֹ יֵקַ֥דֿ יְקֹ֖דֿ כִּיק֥וֹדֿ אֵֽשׁ׃
[‏יז] וְהָיָ֤הֿ אֽוֹר־יִשְׂרָאֵל֙ לְאֵ֔שׁ וּקְדֿוֹשׁ֖וֹ לְלֶֽהָבָֿ֑הֿ וּבָֽֿעֲרָ֗הֿ וְאָֽכְֿלָ֛הֿ שִׁיתֿ֥וֹ וּשְׁמִיר֖וֹ בְּי֥וֹם אֶחָֽדֿ׃
[‏יח] וּכְֿבֿ֤וֹדֿ יַעְרוֹ֙ וְכַֿרְמִלּ֔וֹ מִנֶּ֥פֶֿשׁ וְעַדֿ־בָּשָׂ֖ר יְכַֿלֶּ֑הֿ וְהָיָ֖הֿ כִּמְסֹ֥ס נֹסֵֽס׃
[‏יט] וּשְׁאָ֥ר עֵ֛ץ יַעְר֖וֹ מִסְפָּ֣ר יִֽהְי֑וּ וְנַ֖עַר יִכְֿתְּבֵֽֿם׃ס
[‏כ] וְהָיָ֣הֿ׀ בַּיּ֣וֹם הַה֗וּא לֹֽא־יוֹסִ֨יףֿ ע֜וֹדֿ שְׁאָ֤ר יִשְׂרָאֵל֙ וּפְֿלֵיטַ֣תֿ בֵּֽיתֿ־יַֽעֲקֹ֔בֿ לְהִשָּׁעֵ֖ן עַל־מַכֵּ֑הוּ וְנִשְׁעַ֗ן עַל־יְהֹוָ֛ה קְדֿ֥וֹשׁ יִשְׂרָאֵ֖ל בֶּֽאֱמֶֽתֿ׃
[‏כא] שְׁאָ֥ר יָשׁ֖וּבֿ שְׁאָ֣ר יַֽעֲקֹ֑בֿ אֶל־אֵ֖ל גִּבּֽוֹר׃
[‏כב] כִּ֣י אִם־יִֽהְיֶ֞הֿ עַמְּךָֿ֤ יִשְׂרָאֵל֙ כְּח֣וֹל הַיָּ֔ם שְׁאָ֖ר יָשׁ֣וּבֿ בּ֑וֹ כִּלָּי֥וֹן חָר֖וּץ שׁוֹטֵ֥ףֿ צְדָֿקָֽהֿ׃
[‏כג] כִּ֥י כָֿלָ֖הֿ וְנֶֽחֱרָצָ֑הֿ אֲדֹֿנָ֤י יֱהֹוִה֙ צְבָֿא֔וֹתֿ עֹשֶׂ֖הֿ בְּקֶ֥רֶבֿ‌ כָּל־הָאָֽרֶץ׃ס
[‏כד] לָכֵ֗ן כֹּֽהֿ־אָמַ֞ר אֲדֹֿנָ֤י יֱהֹוִה֙ צְבָֿא֔וֹתֿ אַל־תִּירָ֥א עַמִּ֛י יֹשֵׁ֥בֿ צִיּ֖וֹן מֵֽאַשּׁ֑וּר בַּשֵּׁ֣בֶֿט יַכֶּ֔כָּהֿ וּמַטֵּ֥הוּ יִשָּֽׂא־עָלֶ֖יךָֿ בְּדֶֿ֥רֶךְֿ מִצְרָֽיִם׃
[‏כה] כִּי־ע֖וֹדֿ מְעַ֣ט מִזְעָ֑ר וְכָֿ֣לָהֿ זַ֔עַם וְאַפִּ֖י עַל־תַּבְֿלִיתָֽֿם׃
[‏כו] וְעוֹרֵ֨ר עָלָ֜יו יְהֹוָ֤ה צְבָֿאוֹת֙ שׁ֔וֹט כְּמַכַּ֥תֿ מִדְֿיָ֖ן בְּצ֣וּר עוֹרֵ֑בֿ וּמַטֵּ֙הוּ֙ עַל־הַיָּ֔ם וּנְשָׂא֖וֹ בְּדֶֿ֥רֶךְֿ מִצְרָֽיִם׃
[‏כז] וְהָיָ֣הֿ׀ בַּיּ֣וֹם הַה֗וּא יָס֤וּר סֻבֳּלוֹ֙ מֵעַ֣ל שִׁכְֿמֶ֔ךָֿ וְעֻלּ֖וֹ מֵעַ֣ל צַוָּאֿרֶ֑ךָֿ וְחֻבַּ֥ל עֹ֖ל מִפְּנֵי־שָֽׁמֶן׃
[‏כח] בָּ֥א עַל־עַיַּ֖תֿ עָבַֿ֣ר בְּמִגְֿר֑וֹן לְמִכְֿמָ֖שׁ יַפְֿקִ֥ידֿ כֵּלָֽיו׃
[‏כט] עָֽבְֿרוּ֙ מַעְבָּרָ֔הֿ גֶּ֖בַֿע מָל֣וֹן לָ֑נוּ חָֽרְדָֿה֙ הָ֣רָמָ֔הֿ גִּבְֿעַ֥תֿ שָׁא֖וּל נָֽסָהֿ׃
[‏ל] צַֽהֲלִ֥י קוֹלֵ֖ךְֿ בַּתֿ־גַּלִּ֑ים הַקְשִׁ֥יבִֿי לַ֖יְשָׁהֿ עֲנִיָּ֥הֿ עֲנָתֽֿוֹתֿ׃
[‏לא] נָֽדְֿדָֿ֖הֿ מַדְֿמֵנָ֑הֿ יֹֽשְׁבֵֿ֥י הַגֵּבִֿ֖ים הֵעִֽיזוּ׃
[‏לב] ע֥וֹדֿ הַיּ֖וֹם בְּנֹ֣בֿ לַֽעֲמֹ֑דֿ יְנֹפֵֿ֤ףֿ יָדֿוֹ֙ הַ֣ר בית־צִיּ֔וֹן גִּבְֿעַ֖תֿ יְרֽוּשָׁלָֽ‍ִם׃ס
[‏לג] הִנֵּ֤הֿ הָֽאָדֿוֹן֙ יְהֹוָ֣ה צְבָֿא֔וֹתֿ מְסָעֵ֥ףֿ פאר֖ה בְּמַֽעֲרָצָ֑הֿ וְרָמֵ֤י הַקּוֹמָה֙ גְּדֿוּעִ֔ים וְהַגְּבֹֿהִ֖ים יִשְׁפָּֽלוּ׃
[‏לד] וְנִקַּ֛ףֿ סִֽבְֿכֵֿ֥י הַיַּ֖עַר בַּבַּרְזֶ֑ל וְהַלְּבָֿנ֖וֹן בְּאַדִּ֥יר יִפּֽוֹל׃ס

פרק יא
[‏א] וְיָצָ֥א חֹ֖טֶר מִגֵּ֣זַע יִשָׁ֑י וְנֶ֖צֶר מִשָּֽׁרָשָׁ֥יו יִפְֿרֶֽהֿ׃
[‏ב] וְנָחָ֥הֿ עָלָ֖יו ר֣וּחַ יְהֹוָ֑ה ר֧וּחַ חָכְֿמָ֣הֿ וּבִֿינָ֗הֿ ר֤וּחַ עֵצָה֙ וּגְֿבֿוּרָ֔הֿ ר֥וּחַ דַּ֖עַתֿ וְיִרְאַ֥תֿ יְהֹוָֽה׃
[‏ג] וַֽהֲרִיח֖וֹ בְּיִרְאַ֣תֿ יְהֹוָ֑ה וְלֹֽא־לְמַרְאֵ֤הֿ עֵינָיו֙ יִשְׁפּ֔וֹט וְלֹֽא־לְמִשְׁמַ֥ע אָזְנָ֖יו יוֹכִֽֿיחַ׃
[‏ד] וְשָׁפַֿ֤ט בְּצֶ֙דֶֿק֙ דַּלִּ֔ים וְהוֹכִֿ֥יחַ בְּמִישׁ֖וֹר לְעַנְוֵי־אָ֑רֶץ וְהִֽכָּהֿ־אֶ֙רֶץ֙ בְּשֵׁ֣בֶֿט פִּ֔יו וּבְֿר֥וּחַ שְׂפָֿתָֿ֖יו יָמִ֥יתֿ רָשָֽׁע׃
[‏ה] וְהָ֥יָהֿ צֶ֖דֶֿק אֵז֣וֹר מָתְֿנָ֑יו וְהָֽאֱמוּנָ֖הֿ אֵז֥וֹר חֲלָצָֽיו׃
[‏ו] וְגָֿ֤ר זְאֵב֙ עִם־כֶּ֔בֶֿשׂ וְנָמֵ֖ר עִם־גְּדִֿ֣י יִרְבָּ֑ץ וְעֵ֨גֶֿל וּכְֿפִֿ֤יר וּמְרִיא֙ יַחְדָּ֔ו וְנַ֥עַר קָטֹ֖ן נֹהֵ֥גֿ בָּֽם׃
[‏ז] וּפָֿרָ֤הֿ וָדֹֿב֙ תִּרְעֶ֔ינָהֿ יַחְדָּ֖ו יִרְבְּצ֣וּ יַלְדֵֿיהֶ֑ן וְאַרְיֵ֖הֿ כַּבָּקָ֥ר יֹֽאֿכַֿל־תֶּֽבֶֿן׃
[‏ח] וְשִֽׁעֲשַׁ֥ע יוֹנֵ֖ק עַל־חֻ֣ר פָּ֑תֶֿן וְעַל֙ מְאוּרַ֣תֿ צִפְֿעוֹנִ֔י גָּמ֖וּל יָדֿ֥וֹ הָדָֽֿהֿ׃
[‏ט] לֹֽא־יָרֵ֥עוּ וְלֹֽא־יַשְׁחִ֖יתֿוּ בְּכָֿל־הַ֣ר קָדְֿשִׁ֑י כִּי־מָֽלְאָ֣הֿ הָאָ֗רֶץ דֵּעָה֙ אֶתֿ־יְהֹוָ֔ה כַּמַּ֖יִם לַיָּ֥ם מְכַֿסִּֽים׃ס
[‏י] וְהָיָה֙ בַּיּ֣וֹם הַה֔וּא שֹׁ֣רֶשׁ יִשַׁ֗י אֲשֶׁ֤ר עֹמֵד֙ לְנֵ֣ס עַמִּ֔ים אֵלָ֖יו גּוֹיִ֣ם יִדְֿרֹ֑שׁוּ וְהָֽיְתָֿ֥הֿ מְנֻֽחָתֿ֖וֹ כָּבֽֿוֹדֿ׃פ
[‏יא] וְהָיָ֣הֿ׀ בַּיּ֣וֹם הַה֗וּא יוֹסִ֨יףֿ אֲדֹֿנָ֤י׀ שֵׁנִית֙ יָד֔וֹ לִקְנ֖וֹתֿ אֶתֿ־שְׁאָ֣ר עַמּ֑וֹ אֲשֶׁ֣ר יִשָּׁאֵר֩ מֵֽאַשּׁ֨וּר וּמִמִּצְרַ֜יִם וּמִפַּתְֿר֣וֹס וּמִכּ֗וּשׁ וּמֵֽעֵילָ֤ם וּמִשִּׁנְעָר֙ וּמֵֽחֲמָ֔תֿ וּמֵֽאִיֵּ֖י הַיָּֽם׃
[‏יב] וְנָשָׂ֥א נֵס֙ לַגּוֹיִ֔ם וְאָסַ֖ףֿ נִדְֿחֵ֣י יִשְׂרָאֵ֑ל וּנְפֻֿ‌צ֤וֹתֿ יְהוּדָֿה֙ יְקַבֵּ֔ץ מֵֽאַרְבַּ֖ע כַּנְפֿ֥וֹתֿ הָאָֽרֶץ׃
[‏יג] וְסָ֙רָה֙ קִנְאַ֣תֿ אֶפְֿרַ֔יִם וְצֹֽרְרֵ֥י יְהוּדָֿ֖הֿ יִכָּרֵ֑תֿוּ אֶפְֿרַ֙יִם֙ לֹֽא־יְקַנֵּ֣א אֶתֿ־יְהוּדָ֔הֿ וִֽיהוּדָֿ֖הֿ לֹֽא־יָצֹ֥ר אֶתֿ־אֶפְֿרָֽיִם׃
[‏יד] וְעָפ֨וּ בְֿכָֿתֵֿ֤ףֿ פְּלִשְׁתִּים֙ יָ֔מָּהֿ יַחְדָּ֖ו יָבֹֿ֣זּוּ אֶתֿ־בְּנֵי־קֶ֑דֶֿם אֱדֿ֤וֹם וּמוֹאָב֙ מִשְׁל֣וֹחַ יָדָ֔ם וּבְֿנֵ֥י עַמּ֖וֹן מִשְׁמַעְתָּֽם׃
[‏טו] וְהֶֽחֱרִ֣ים יְהֹוָ֗ה אֵ֚תֿ לְשׁ֣וֹן יָם־מִצְרַ֔יִם וְהֵנִ֥יףֿ יָדֿ֛וֹ עַל־הַנָּהָ֖ר בַּעְיָ֣ם רוּח֑וֹ וְהִכָּ֙הוּ֙ לְשִׁבְֿעָ֣הֿ נְחָלִ֔ים וְהִדְֿרִ֖יךְֿ בַּנְּעָלִֽים׃
[‏טז] וְהָֽיְתָֿ֣הֿ מְסִלָּ֔הֿ לִשְׁאָ֣ר עַמּ֔וֹ אֲשֶׁ֥ר יִשָּׁאֵ֖ר מֵֽאַשּׁ֑וּר כַּֽאֲשֶׁ֤ר הָֽיְתָֿה֙ לְיִשְׂרָאֵ֔ל בְּי֥וֹם עֲלֹתֿ֖וֹ מֵאֶ֥רֶץ מִצְרָֽיִם׃

פרק יב
[‏א] וְאָֽמַרְתָּ֙ בַּיּ֣וֹם הַה֔וּא אֽוֹדְֿךָֿ֣ יְהֹוָ֔ה כִּ֥י אָנַ֖פְֿתָּ בִּ֑י יָשֹׁ֥בֿ אַפְּךָֿ֖ וּֽתְֿנַֽחֲמֵֽנִי׃
[‏ב] הִנֵּ֨הֿ אֵ֧ל יְשֽׁוּעָתִֿ֛י אֶבְֿטַ֖ח וְלֹ֣א אֶפְֿחָ֑דֿ כִּֽי־עָזִּ֤י וְזִמְרָת֙ יָ֣הּ יְהֹוָ֔ה וַֽיְהִי־לִ֖י לִֽישׁוּעָֽהֿ׃
[‏ג] וּשְׁאַבְֿתֶּם־מַ֖יִם בְּשָׂשׂ֑וֹן מִמַּֽעַיְנֵ֖י הַיְשׁוּעָֽהֿ׃
[‏ד] וַֽאֲמַרְתֶּ֞ם בַּיּ֣וֹם הַה֗וּא הוֹדֿ֤וּ לַֽיהֹוָה֙ קִרְא֣וּ בִֿשְׁמ֔וֹ הוֹדִֿ֥יעוּ בָֽֿעַמִּ֖ים עֲלִֽילֹתָֿ֑יו הַזְכִּ֕ירוּ כִּ֥י נִשְׂגָּ֖בֿ שְׁמֽוֹ׃
[‏ה] זַמְּר֣וּ יְהֹוָ֔ה כִּ֥י גֵֿא֖וּתֿ עָשָׂ֑הֿ מיד֥עת זֹ֖אֿתֿ בְּכָֿל־הָאָֽרֶץ׃
[‏ו] צַֽהֲלִ֥י וָרֹ֖נִּי יֹשֶׁ֣בֶֿתֿ צִיּ֑וֹן כִּֽי־גָֿדֿ֥וֹל בְּקִרְבֵּ֖ךְֿ קְדֿ֥וֹשׁ יִשְׂרָאֵֽל׃פ

פרק יג
[‏א] מַשָּׂ֖א בָּבֶֿ֑ל אֲשֶׁ֣ר חָזָ֔הֿ יְשַׁעְיָ֖הוּ בֶּן־אָמֽוֹץ׃
[‏ב] עַ֤ל הַר־נִשְׁפֶּה֙ שְֽׂאוּ־נֵ֔ס הָרִ֥ימוּ ק֖וֹל לָהֶ֑ם הָנִ֣יפֿוּ יָ֔דֿ וְיָבֹֿ֖אוּ פִּתְֿחֵ֥י נְדִֿיבִֽֿים׃
[‏ג] אֲנִ֥י צִוֵּ֖יתִֿי לִמְקֻדָּשָׁ֑י גַּ֣ם קָרָ֤אֿתִֿי גִֿבּוֹרַי֙ לְאַפִּ֔י עַלִּיזֵ֖י גַּֽאֲוָתִֽֿי׃
[‏ד] ק֥וֹל הָמ֛וֹן בֶּֽהָרִ֖ים דְּמ֣וּתֿ עַם־רָ֑בֿ ק֠וֹל שְׁא֞וֹן מַמְלְכֿ֤וֹתֿ גּוֹיִם֙ נֶֽאֱסָפִ֔ים יְהֹוָ֣ה צְבָֿא֔וֹתֿ מְפַֿקֵּ֖דֿ צְבָֿ֥א מִלְחָמָֽהֿ׃
[‏ה] בָּאִ֛ים מֵאֶ֥רֶץ מֶרְחָ֖ק מִקְצֵ֣הֿ הַשָּׁמָ֑יִם יְהֹוָה֙ וּכְֿלֵ֣י זַעְמ֔וֹ לְחַבֵּ֖ל כָּל־הָאָֽרֶץ׃
[‏ו] הֵילִ֕ילוּ כִּ֥י קָר֖וֹבֿ י֣וֹם יְהֹוָ֑ה כְּשֹׁ֖דֿ מִשַּׁדַּ֥י יָבֽֿוֹא׃
[‏ז] עַל־כֵּ֖ן כָּל־יָדַֿ֣יִם תִּרְפֶּ֑ינָהֿ וְכָֿל־לְבַֿ֥בֿ אֱנ֖וֹשׁ יִמָּֽס׃
[‏ח] וְֽנִבְֿהָ֓לוּ׀ צִירִ֤ים וַֽחֲבָֿלִים֙ יֹֽאֿחֵז֔וּן כַּיּוֹלֵדָֿ֖הֿ יְחִיל֑וּן אִ֤ישׁ אֶל־רֵעֵ֙הוּ֙ יִתְֿמָ֔הוּ פְּנֵ֥י לְהָבִֿ֖ים פְּנֵיהֶֽם׃
[‏ט] הִנֵּ֤הֿ יֽוֹם־יְהֹוָה֙ בָּ֔א אַכְֿזָרִ֥י וְעֶבְֿרָ֖הֿ וַֽחֲר֣וֹן אָ֑ףֿ לָשׂ֤וּם הָאָ֙רֶץ֙ לְשַׁמָּ֔הֿ וְחַטָּאֶ֖יהָ יַשְׁמִ֥ידֿ מִמֶּֽנָּהֿ׃
[‏י] כִּֽי־כֿוֹכְֿבֵֿ֤י הַשָּׁמַ֙יִם֙ וּכְֿסִ֣ילֵיהֶ֔ם לֹ֥א יָהֵ֖לּוּ אוֹרָ֑ם חָשַׁ֤ךְֿ הַשֶּׁ֙מֶשׁ֙ בְּצֵאֿת֔וֹ וְיָרֵ֖חַ לֹֽא־יַגִּ֥יהַ אוֹרֽוֹ׃
[‏יא] וּפָֽֿקַדְֿתִּ֤י עַל־תֵּבֵֿל֙ רָעָ֔הֿ וְעַל־רְשָׁעִ֖ים עֲוֹנָ֑ם וְהִשְׁבַּתִּי֙ גְּא֣וֹן זֵדִ֔ים וְגַֽֿאֲוַ֥תֿ עָֽרִיצִ֖ים אַשְׁפִּֽיל׃
[‏יב] אוֹקִ֥יר אֱנ֖וֹשׁ מִפָּ֑ז וְאָדָֿ֖ם מִכֶּ֥תֶֿם אוֹפִֽֿיר׃
[‏יג] עַל־כֵּן֙ שָׁמַ֣יִם אַרְגִּ֔יז וְתִֿרְעַ֥שׁ הָאָ֖רֶץ מִמְּקוֹמָ֑הּ בְּעֶבְֿרַת֙ יְהֹוָ֣ה צְבָֿא֔וֹתֿ וּבְֿי֖וֹם חֲר֥וֹן אַפּֽוֹ׃
[‏יד] וְהָיָה֙ כִּצְבִֿ֣י מֻדָּ֔ח וּכְֿצֹ֖אֿן וְאֵ֣ין מְקַבֵּ֑ץ אִ֤ישׁ אֶל־עַמּוֹ֙ יִפְֿנ֔וּ וְאִ֥ישׁ אֶל־אַרְצ֖וֹ יָנֽוּסוּ׃
[‏טו] כָּל־הַנִּמְצָ֖א יִדָּקֵ֑ר וְכָֿל־הַנִּסְפֶּ֖הֿ יִפּ֥וֹל בֶּחָֽרֶבֿ׃
[‏טז] וְעֹֽלְלֵיהֶ֥ם יְרֻטְּשׁ֖וּ לְעֵֽינֵיהֶ֑ם יִשַּׁ֙סּוּ֙ בָּֽתֵּיהֶ֔ם וּנְשֵׁיהֶ֖ם תִּשָּׁגַֽֿלְנָהֿ׃
[‏יז] הִנְנִ֛י מֵעִ֥יר עֲלֵיהֶ֖ם אֶתֿ־מָדָֿ֑י אֲשֶׁר־כֶּ֙סֶף֙ לֹ֣א יַחְשֹׁ֔בֿוּ וְזָהָ֖בֿ לֹ֥א יַחְפְּצוּ־בֽֿוֹ׃
[‏יח] וּקְשָׁתֿ֖וֹתֿ נְעָרִ֣ים תְּרַטַּ֑שְׁנָהֿ וּפְֿרִי־בֶ֙טֶן֙ לֹ֣א יְרַחֵ֔מוּ עַל־בָּנִ֖ים לֹֽא־תָֿח֥וּס עֵינָֽם׃
[‏יט] וְהָֽיְתָֿ֤הֿ בָֿבֶֿל֙ צְבִֿ֣י מַמְלָכ֔וֹתֿ תִּפְֿאֶ֖רֶתֿ גְּא֣וֹן כַּשְׂדִּ֑ים כְּמַהְפֵּכַֿ֣תֿ אֱלֹהִ֔ים אֶתֿ־סְדֹֿ֖ם וְאֶתֿ־עֲמֹרָֽהֿ׃
[‏כ] לֹֽא־תֵֿשֵׁ֣בֿ לָנֶ֔צַח וְלֹ֥א תִֿשְׁכֹּ֖ן עַדֿ־דּ֣וֹר וָדֿ֑וֹר וְלֹֽא־יַהֵ֥ל שָׁם֙ עֲרָבִ֔י וְרֹעִ֖ים לֹֽא־יַרְבִּ֥צוּ שָֽׁם׃
[‏כא] וְרָֽבְֿצוּ־שָׁ֣ם צִיִּ֔ים וּמָֽלְא֥וּ בָֽֿתֵּיהֶ֖ם אֹחִ֑ים וְשָׁ֤כְֿנוּ שָׁם֙ בְּנ֣וֹתֿ יַֽעֲנָ֔הֿ וּשְׂעִירִ֖ים יְרַקְּדֿוּ־שָֽׁם׃
[‏כב] וְעָנָ֤הֿ אִיִּים֙ בְּאַלְמְנוֹתָ֔יו וְתַֿנִּ֖ים בְּהֵ֣יכְֿלֵי עֹ֑נֶגֿ וְקָר֤וֹבֿ לָבֿוֹא֙ עִתָּ֔הּ וְיָמֶ֖יהָ לֹ֥א יִמָּשֵֽׁכֿוּ׃

פרק יד
[‏א] כִּי֩ יְרַחֵ֨ם יְהֹוָ֜ה אֶֽתֿ־יַֽעֲקֹ֗בֿ וּבָֿחַ֥ר עוֹד֙ בְּיִשְׂרָאֵ֔ל וְהִנִּיחָ֖ם עַל־אַדְֿמָתָֿ֑ם וְנִלְוָ֤הֿ הַגֵּר֙ עֲלֵיהֶ֔ם וְנִסְפְּח֖וּ עַל־בֵּ֥יתֿ יַֽעֲקֹֽבֿ׃
[‏ב] וּלְקָח֣וּם עַמִּים֘ וֶֽהֱבִֿיא֣וּם אֶל־מְקוֹמָם֒ וְהִֽתְֿנַֽחֲל֣וּם בֵּֽיתֿ־יִשְׂרָאֵ֗ל עַ֚ל אַדְֿמַ֣תֿ יְהֹוָ֔ה לַֽעֲבָֿדִֿ֖ים וְלִשְׁפָֿח֑וֹתֿ וְהָיוּ֙ שֹׁבִֿ֣ים לְשֹֽׁבֵֿיהֶ֔ם וְרָדֿ֖וּ בְּנֹגְֿשֵׂיהֶֽם׃ס
[‏ג] וְהָיָ֗הֿ בְּי֨וֹם הָנִ֤יחַ יְהֹוָה֙ לְךָ֔ מֵֽעָצְבְּךָֿ֖ וּמִֽרָגְֿזֶ֑ךָֿ וּמִן־הָֽעֲבֹֿדָֿ֥הֿ הַקָּשָׁ֖הֿ אֲשֶׁ֥ר עֻבַּדֿ־בָּֽךְֿ׃
[‏ד] וְנָשָׂ֜אֿתָֿ הַמָּשָׁ֥ל הַזֶּ֛הֿ עַל־מֶ֥לֶךְֿ בָּבֶֿ֖ל וְאָמָ֑רְתָּ אֵ֚יךְֿ שָׁבַֿ֣תֿ נֹגֵ֔שׂ שָֽׁבְֿתָֿ֖הֿ מַדְֿהֵבָֽֿהֿ׃
[‏ה] שָׁבַֿ֥ר יְהֹוָ֖ה מַטֵּ֣הֿ רְשָׁעִ֑ים שֵׁ֖בֶֿט מֹשְׁלִֽים׃
[‏ו] מַכֶּ֤הֿ עַמִּים֙ בְּעֶבְֿרָ֔הֿ מַכַּ֖תֿ בִּלְתִּ֣י סָרָ֑הֿ רֹדֶֿ֤הֿ בָֿאַף֙ גּוֹיִ֔ם מֻרְדָּ֖ףֿ בְּלִ֥י חָשָֽׂךְֿ׃
[‏ז] נָ֥חָהֿ שָֽׁקְטָ֖הֿ כָּל־הָאָ֑רֶץ פָּֽצְח֖וּ רִנָּֽהֿ׃
[‏ח] גַּם־בְּרוֹשִׁ֛ים שָֽׂמְח֥וּ לְךָֿ֖ אַרְזֵ֣י לְבָֿנ֑וֹן מֵאָ֣ז שָׁכַ֔בְֿתָּ לֹא־יַֽעֲלֶ֥הֿ הַכֹּרֵ֖תֿ עָלֵֽינוּ׃
[‏ט] שְׁא֗וֹל מִתַּ֛חַתֿ רָֽגְֿזָ֥הֿ לְךָֿ֖ לִקְרַ֣אֿתֿ בּוֹאֶ֑ךָֿ עוֹרֵ֨ר לְךָֿ֤ רְפָֿאִים֙ כָּל־עַתּ֣וּדֵֿי אָ֔רֶץ הֵקִים֙ מִכִּסְאוֹתָ֔ם כֹּ֖ל מַלְכֵֿ֥י גֿוֹיִֽם׃
[‏י] כֻּלָּ֣ם יַֽעֲנ֔וּ וְיֹֽאֿמְר֖וּ אֵלֶ֑יךָֿ גַּם־אַתָּ֛הֿ חֻלֵּ֥יתָֿ כָֿמ֖וֹנוּ אֵלֵ֥ינוּ נִמְשָֽׁלְתָּ׃
[‏יא] הוּרַ֥דֿ שְׁא֛וֹל גְֿאוֹנֶ֖ךָֿ הֶמְיַ֣תֿ נְבָֿלֶ֑יךָֿ תַּחְתֶּ֙יךָ֙ יֻצַּ֣ע רִמָּ֔הֿ וּמְכַֿסֶּ֖יךָֿ תּוֹלֵעָֽהֿ׃
[‏יב] אֵ֛יךְֿ נָפַֿ֥לְתָּ מִשָּׁמַ֖יִם הֵילֵ֣ל בֶּן־שָׁ֑חַר נִגְֿדַּ֣עְתָּ לָאָ֔רֶץ חוֹלֵ֖שׁ עַל־גּוֹיִֽם׃
[‏יג] וְאַתָּ֞הֿ אָמַ֤רְתָּ בִֽֿלְבָֽֿבְֿךָ֙ הַשָּׁמַ֣יִם אֶֽעֱלֶ֔הֿ מִמַּ֥עַל לְכֽֿוֹכְֿבֵֿי־אֵ֖ל אָרִ֣ים כִּסְאִ֑י וְאֵשֵׁ֥בֿ בְּהַר־מוֹעֵ֖דֿ בְּיַרְכְּתֵֿ֥י צָפֽֿוֹן׃
[‏יד] אֶֽעֱלֶ֖הֿ עַל־בָּ֣מֳתֵֿי עָ֑בֿ אֶדַּמֶּ֖הֿ לְעֶלְיֽוֹן׃
[‏טו] אַ֧ךְֿ אֶל־שְׁא֛וֹל תּוּרָ֖דֿ אֶל־יַרְכְּתֵֿי־בֽֿוֹר׃
[‏טז] רֹאֶ֙יךָ֙ אֵלֶ֣יךָֿ יַשְׁגִּ֔יחוּ אֵלֶ֖יךָֿ יִתְֿבּוֹנָ֑נוּ הֲזֶ֤הֿ הָאִישׁ֙ מַרְגִּ֣יז הָאָ֔רֶץ מַרְעִ֖ישׁ מַמְלָכֽֿוֹתֿ׃
[‏יז] שָׂ֥ם תֵּבֵֿ֛ל כַּמִּדְֿבָּ֖ר וְעָרָ֣יו הָרָ֑ס אֲסִירָ֖יו לֹא־פָֿ֥תַֿח בָּֽיְתָֿהֿ׃
[‏יח] כָּל־מַלְכֵֿ֥י גֿוֹיִ֖ם כֻּלָּ֑ם שָֽׁכְֿבֿ֥וּ בְֿכָֿבֿ֖וֹדֿ אִ֥ישׁ בְּבֵֿיתֽֿוֹ׃
[‏יט] וְאַתָּ֞הֿ הָשְׁלַ֤כְֿתָּ מִֽקִּבְֿרְךָ֙ כְּנֵ֣צֶר נִתְֿעָ֔בֿ לְבֿ֥וּשׁ הֲרֻגִֿ֖ים מְטֹ֣עֲנֵי חָ֑רֶבֿ יֽוֹרְדֵֿ֥י אֶל־אַבְֿנֵי־בֿ֖וֹר כְּפֶֿ֥גֶֿר מוּבָֽֿס׃
[‏כ] לֹֽא־תֵֿחַ֤דֿ אִתָּם֙ בִּקְבֿוּרָ֔הֿ כִּֽי־אַרְצְךָֿ֥ שִׁחַ֖תָּ עַמְּךָֿ֣ הָרָ֑גְֿתָּ לֹֽא־יִקָּרֵ֥א לְעוֹלָ֖ם זֶ֥רַע מְרֵעִֽים׃
[‏כא] הָכִֿ֧ינוּ לְבָֿנָ֛יו מַטְבֵּ֖חַ בַּֽעֲוֹ֣ן אֲבֿוֹתָֿ֑ם בַּל־יָקֻ֙מוּ֙ וְיָ֣רְשׁוּ אָ֔רֶץ וּמָֽלְא֥וּ פְֿנֵֽי־תֵֿבֵֿ֖ל עָרִֽים׃
[‏כב] וְקַמְתִּ֣י עֲלֵיהֶ֔ם נְאֻ֖ם יְהֹוָ֣ה צְבָֿא֑וֹתֿ וְהִכְֿרַתִּ֨י לְבָֿבֶ֜ל שֵׁ֥ם וּשְׁאָ֛ר וְנִ֥ין וָנֶ֖כֶֿדֿ נְאֻם־יְהֹוָֽה׃
[‏כג] וְשַׂמְתִּ֛יהָ לְמוֹרַ֥שׁ קִפֹּ֖דֿ וְאַגְֿמֵי־מָ֑יִם וְטֵֽאֿטֵאֿתִ֙יהָ֙ בְּמַטְאֲטֵ֣א הַשְׁמֵ֔דֿ נְאֻ֖ם יְהֹוָ֥ה צְבָֿאֽוֹתֿ׃פ
[‏כד] נִשְׁבַּ֛ע יְהֹוָ֥ה צְבָֿא֖וֹתֿ לֵאֿמֹ֑ר אִם־ל֞אֺ כַּֽאֲשֶׁ֤ר דִּמִּ֙יתִֿי֙ כֵּ֣ן הָיָ֔תָֿהֿ וְכַֽֿאֲשֶׁ֥ר יָעַ֖צְתִּי הִ֥יא תָֿקֽוּם׃
[‏כה] לִשְׁבֹּ֤ר אַשּׁוּר֙ בְּאַרְצִ֔י וְעַל־הָרַ֖י אֲבֿוּסֶ֑נּוּ וְסָ֤ר מֵֽעֲלֵיהֶם֙ עֻלּ֔וֹ וְסֻ֨בֳּל֔וֹ מֵעַ֥ל שִׁכְֿמ֖וֹ יָסֽוּר׃
[‏כו] זֹ֛אֿתֿ הָֽעֵצָ֥הֿ הַיּּעוּצָ֖הֿ עַל־כָּל־הָאָ֑רֶץ וְזֹ֛אֿתֿ הַיָּ֥דֿ הַנְּטוּיָ֖הֿ עַל־כָּל־הַגּוֹיִֽם׃
[‏כז] כִּֽי־יְהֹוָ֧ה צְבָֿא֛וֹתֿ יָעָ֖ץ וּמִ֣י יָפֵֿ֑ר וְיָדֿ֥וֹ הַנְּטוּיָ֖הֿ וּמִ֥י יְשִׁיבֶֽֿנָּהֿ׃פ
[‏כח] בִּשְׁנַתֿ־מ֖וֹתֿ הַמֶּ֣לֶךְֿ אָחָ֑ז הָיָ֖הֿ הַמַּשָּׂ֥א הַזֶּֽהֿ׃
[‏כט] אַֽל־תִּשְׂמְחִ֤י פְֿלֶ֙שֶׁת֙ כֻּלֵּ֔ךְֿ כִּ֥י נִשְׁבַּ֖ר שֵׁ֣בֶֿט מַכֵּ֑ךְֿ כִּֽי־מִשֹּׁ֤רֶשׁ נָחָשׁ֙ יֵ֣צֵא צֶ֔פַֿע וּפִֿרְי֖וֹ שָׂרָ֥ףֿ מְעוֹפֵֽֿףֿ׃
[‏ל] וְרָעוּ֙ בְּכֿוֹרֵ֣י דַֿלִּ֔ים וְאֶבְֿיוֹנִ֖ים לָבֶֿ֣טַח יִרְבָּ֑צוּ וְהֵמַתִּ֤י בָֽֿרָעָב֙ שָׁרְשֵׁ֔ךְֿ וּשְׁאֵרִיתֵֿ֖ךְֿ יַֽהֲרֹֽגֿ׃
[‏לא] הֵילִ֤ילִי שַׁ֙עַר֙ זַֽעֲקִי־עִ֔יר נָמ֖וֹגֿ פְּלֶ֣שֶׁתֿ כֻּלֵּ֑ךְֿ כִּ֤י מִצָּפֿוֹן֙ עָשָׁ֣ן בָּ֔א וְאֵ֥ין בּוֹדֵֿ֖דֿ בְּמֽוֹעָדָֽֿיו׃
[‏לב] וּמַֽהֿ־יַּֽעֲנֶ֖הֿ מַלְאֲכֵֿי־גֿ֑וֹי כִּ֤י יְהֹוָה֙ יִסַּ֣דֿ צִיּ֔וֹן וּבָֿ֥הּ יֶֽחֱס֖וּ עֲנִיֵּ֥י עַמּֽוֹ׃ס

פרק טו
[‏א] מַשָּׂ֖א מוֹאָ֑בֿ כִּ֠י בְּלֵ֞יל שֻׁדַּ֨דֿ עָ֤ר מוֹאָב֙ נִדְֿמָ֔הֿ כִּ֗י בְּלֵ֛יל שֻׁדַּ֥דֿ קִיר־מוֹאָ֖בֿ נִדְֿמָֽהֿ׃
[‏ב] עָלָ֨הֿ הַבַּ֧יִתֿ וְדִֿיבֹֿ֛ן הַבָּמ֖וֹתֿ לְבֶֿ֑כִֿי עַל־נְב֞וֹ וְעַ֤ל מֵֽידְֿבָֿא֙ מוֹאָ֣בֿ יְיֵלִ֔יל בְּכָֿל־רֹאֿשָׁ֣יו קָרְחָ֔הֿ כָּל־זָקָ֖ן גְּרוּעָֽהֿ׃
[‏ג] בְּחוּצֹתָֿ֖יו חָ֣גְֿרוּ שָׂ֑ק עַ֣ל גַּגּוֹתֶֿ֧יהָ וּבִֿרְחֹבֹֿתֶֿ֛יהָ כֻּלֹּ֥הֿ יְיֵלִ֖יל יֹרֵ֥דֿ בַּבֶּֽכִֿי׃
[‏ד] וַתִּזְעַ֤ק חֶשְׁבּוֹן֙ וְאֶלְעָלֵ֔הֿ עַדֿ־יַ֖הַץ נִשְׁמַ֣ע קוֹלָ֑ם עַל־כֵּ֗ן חֲלֻצֵ֤י מוֹאָב֙ יָרִ֔יעוּ נַפְֿשׁ֖וֹ יָ֥רְעָהֿ לּֽוֹ׃
[‏ה] לִבִּי֙ לְמוֹאָ֣בֿ יִזְעָ֔ק בְּרִיחֶ֕הָ עַדֿ־צֹ֖עַר עֶגְֿלַ֣תֿ שְׁלִֽשִׁיָּ֑הֿ כִּ֣י׀ מַֽעֲלֵ֣הֿ הַלּוּחִ֗יתֿ בִּבְֿכִֿי֙ יַֽעֲלֶהֿ־בּ֔וֹ כִּ֚י דֶּ֣רֶךְֿ חֽוֹרֹנַ֔יִם זַֽעֲקַתֿ־שֶׁ֖בֶֿר יְעֹעֵֽרוּ׃
[‏ו] כִּי־מֵ֥י נִמְרִ֖ים מְשַׁמּ֣וֹתֿ יִֽהְי֑וּ כִּֽי־יָבֵֿ֤שׁ חָצִיר֙ כָּ֣לָהֿ דֶ֔שֶׁא יֶ֖רֶק לֹ֥א הָיָֽהֿ׃
[‏ז] עַל־כֵּ֖ן יִתְֿרָ֣הֿ עָשָׂ֑הֿ וּפְֿקֻדָּתָ֔ם עַ֛ל נַ֥חַל הָֽעֲרָבִֿ֖ים יִשָּׂאֽוּם׃
[‏ח] כִּֽי־הִקִּ֥יפָֿהֿ הַזְּעָקָ֖הֿ אֶתֿ־גְּבֿ֣וּל מוֹאָ֑בֿ עַדֿ־אֶגְֿלַ֙יִם֙ יִלְלָתָ֔הּ וּבְֿאֵ֥ר אֵילִ֖ים יִלְלָתָֽֿהּ׃
[‏ט] כִּ֣י מֵ֤י דִֿימוֹן֙ מָ֣לְאוּ דָ֔ם כִּֽי־אָשִׁ֥יתֿ עַל־דִּימ֖וֹן נוֹסָפֿ֑וֹתֿ לִפְֿלֵיטַ֤תֿ מוֹאָב֙ אַרְיֵ֔הֿ וְלִשְׁאֵרִ֖יתֿ אֲדָֿמָֽהֿ׃

פרק טז
[‏א] שִׁלְחוּ־כַֿ֥ר מֹשֵֽׁל־אֶ֖רֶץ מִסֶּ֣לַע מִדְֿבָּ֑רָהֿ אֶל־הַ֖ר בַּתֿ־צִיּֽוֹן׃
[‏ב] וְהָיָ֥הֿ כְֿעֽוֹףֿ־נוֹדֵֿ֖דֿ קֵ֣ן מְשֻׁלָּ֑ח תִּֽהְיֶ֙ינָה֙ בְּנ֣וֹתֿ מוֹאָ֔בֿ מַעְבָּרֹ֖תֿ לְאַרְנֽוֹן׃
[‏ג] הָבִֿיאוּ עֵצָה֙ עֲשׂ֣וּ פְֿלִילָ֔הֿ שִׁ֧יתִֿי כַֿלַּ֛יִל צִלֵּ֖ךְֿ בְּתֿ֣וֹךְֿ צָֽהֳרָ֑יִם סַתְּרִי֙ נִדָּחִ֔ים נֹדֵֿ֖דֿ אַל־תְּגַֿלִּֽי׃
[‏ד] יָגֿ֤וּרוּ בָֿךְ֙ נִדָּחַ֔י מוֹאָ֛בֿ הֱוִי־סֵ֥תֶֿר לָ֖מוֹ מִפְּנֵ֣י שׁוֹדֵֿ֑דֿ כִּֽי־אָפֵֿ֤ס הַמֵּץ֙ כָּ֣לָהֿ שֹׁ֔דֿ תַּ֥מּוּ רֹמֵ֖ס מִן־הָאָֽרֶץ׃פ
[‏ה] וְהוּכַֿ֤ן בַּחֶ֙סֶד֙ כִּסֵּ֔א וְיָשַׁ֥בֿ עָלָ֛יו בֶּֽאֱמֶ֖תֿ בְּאֹ֣הֶל דָּוִ֑דֿ שֹׁפֵֿ֛ט וְדֹֿרֵ֥שׁ מִשְׁפָּ֖ט וּמְהִ֥ר צֶֽדֶֿק׃
[‏ו] שָׁמַ֥עְנוּ גְֿאוֹן־מוֹאָ֖בֿ גֵּ֣א מְאֹ֑דֿ גַּֽאֲוָתֿ֧וֹ וּגְֿאוֹנ֛וֹ וְעֶבְֿרָתֿ֖וֹ לֹא־כֵֿ֥ן בַּדָּֽיו׃
[‏ז] לָכֵ֗ן יְיֵלִ֥יל מוֹאָ֛בֿ לְמוֹאָ֖בֿ כֻּלֹּ֣הֿ יְיֵלִ֑יל לַֽאֲשִׁישֵׁ֧י קִיר־חֲרֶ֛שֶׂתֿ תֶּהְגּ֖וּ אַךְֿ־נְכָֿאִֽים׃
[‏ח] כִּ֣י שַׁדְֿמוֹת֩ חֶשְׁבּ֨וֹן אֻמְלָ֜ל גֶּ֣פֶֿן שִׂבְֿמָ֗הֿ בַּֽעֲלֵ֤י גֿוֹיִם֙ הָֽלְמ֣וּ שְׂרוּקֶּ֔יהָ עַדֿ־יַעְזֵ֥ר נָגָֿ֖עוּ תָּ֣עוּ מִדְֿבָּ֑ר שְׁלֻ֣חוֹתֶ֔יהָ נִטְּשׁ֖וּ עָ֥בְֿרוּ יָֽם׃
[‏ט] עַל־כֵּ֡ן אֶבְֿכֶּ֞הֿ בִּבְֿכִֿ֤י יַעְזֵר֙ גֶּ֣פֶֿן שִׂבְֿמָ֔הֿ אֲרַיָּוֶךְ֙ דִּמְעָתִ֔י חֶשְׁבּ֖וֹן וְאֶלְעָלֵ֑הֿ כִּ֧י עַל־קֵיצֵ֛ךְֿ וְעַל־קְצִירֵ֖ךְֿ הֵידָֿ֥דֿ נָפָֽֿל׃
[‏י] וְנֶֽאֱסַ֨ףֿ שִׂמְחָ֤הֿ וָגִֿיל֙ מִן־הַכַּרְמֶ֔ל וּבַֿכְּרָמִ֥ים לֹֽא־יְרֻנָּ֖ן לֹ֣א יְרֹעָ֑ע יַ֗יִן בַּיְקָבִֿ֛ים לֹֽא־יִדְֿרֹ֥ךְֿ הַדֹּרֵ֖ךְֿ הֵידָֿ֥דֿ הִשְׁבַּֽתִּי׃
[‏יא] עַל־כֵּן֙ מֵעַ֣י לְמוֹאָ֔בֿ כַּכִּנּ֖וֹר יֶֽהֱמ֑וּ וְקִרְבִּ֖י לְקִ֥יר חָֽרֶשׂ׃
[‏יב] וְהָיָ֧הֿ כִֽֿי־נִרְאָ֛הֿ כִּֽי־נִלְאָ֥הֿ מוֹאָ֖בֿ עַל־הַבָּמָ֑הֿ וּבָֿ֧א אֶל־מִקְדָּשׁ֛וֹ לְהִתְֿפַּלֵּ֖ל וְלֹ֥א יוּכָֽֿל׃ס
[‏יג] זֶ֣הֿ הַדָּבָ֗ר אֲשֶׁ֨ר דִּבֶּ֧ר יְהֹוָ֛ה אֶל־מוֹאָ֖בֿ מֵאָֽז׃
[‏יד] וְעַתָּ֗הֿ דִּבֶּ֣ר יְהֹוָה֘ לֵאֿמֹר֒ בְּשָׁלֹ֤שׁ שָׁנִים֙ כִּשְׁנֵ֣י שָׂכִ֔יר וְנִקְלָה֙ כְּבֿ֣וֹדֿ מוֹאָ֔בֿ בְּכֹֿ֖ל הֶֽהָמ֣וֹן הָרָ֑בֿ וּשְׁאָ֥ר מְעַ֛ט מִזְעָ֖ר ל֥וֹא כַֿבִּֽיר׃פ

פרק יז
[‏א] מַשָּׂ֖א דַּמָּ֑שֶׂק הִנֵּ֤הֿ דַֿמֶּ֙שֶׂק֙ מוּסָ֣ר מֵעִ֔יר וְהָֽיְתָֿ֖הֿ מְעִ֥י מַפָּלָֽהֿ׃
[‏ב] עֲזֻבֿ֖וֹתֿ עָרֵ֣י עֲרֹעֵ֑ר לַֽעֲדָֿרִ֣ים תִּֽהְיֶ֔ינָהֿ וְרָֽבְֿצ֖וּ וְאֵ֥ין מַֽחֲרִֽידֿ׃
[‏ג] וְנִשְׁבַּ֤תֿ מִבְֿצָר֙ מֵֽאֶפְֿרַ֔יִם וּמַמְלָכָֿ֥הֿ מִדַּמֶּ֖שֶׂק וּשְׁאָ֣ר אֲרָ֑ם כִּכְֿבֿ֤וֹדֿ בְּנֵֽי־יִשְׂרָאֵל֙ יִֽהְי֔וּ נְאֻ֖ם יְהֹוָ֥ה צְבָֿאֽוֹתֿ׃ס
[‏ד] וְהָיָה֙ בַּיּ֣וֹם הַה֔וּא יִדַּ֖ל כְּבֿ֣וֹדֿ יַֽעֲקֹ֑בֿ וּמִשְׁמַ֥ן בְּשָׂר֖וֹ יֵרָזֶֽהֿ׃
[‏ה] וְהָיָ֗הֿ כֶּֽאֱסֹף֙ קָצִ֣יר קָמָ֔הֿ וּזְרֹע֖וֹ שִׁבֳּלִ֣ים יִקְצ֑וֹר וְהָיָ֛הֿ כִּמְלַקֵּ֥ט שִׁבֳּלִ֖ים בְּעֵ֥מֶק רְפָֿאִֽים׃
[‏ו] וְנִשְׁאַר־בּ֤וֹ עֽוֹלֵלֹת֙ כְּנֹ֣קֶףֿ זַ֔יִתֿ שְׁנַ֧יִם שְׁלֹשָׁ֛הֿ גַּרְגְּרִ֖ים בְּרֹ֣אֿשׁ אָמִ֑יר אַרְבָּעָ֣הֿ חֲמִשָּׁ֗הֿ בִּסְעִפֶ֙יהָ֙ פֹּֽרִיָּ֔הֿ נְאֻם־יְהֹוָ֖ה אֱלֹהֵ֥י יִשְׂרָאֵֽל׃
[‏ז] בַּיּ֣וֹם הַה֔וּא יִשְׁעֶ֥הֿ הָֽאָדָֿ֖ם עַל־עֹשֵׂ֑הוּ וְעֵינָ֕יו אֶל־קְדֿ֥וֹשׁ יִשְׂרָאֵ֖ל תִּרְאֶֽינָהֿ׃
[‏ח] וְלֹ֣א יִשְׁעֶ֔הֿ אֶל־הַֽמִּזְבְּח֖וֹתֿ מַֽעֲשֵׂ֣הֿ יָדָֿ֑יו וַֽאֲשֶׁ֨ר עָשׂ֤וּ אֶצְבְּעֹתָֿיו֙ לֹ֣א יִרְאֶ֔הֿ וְהָֽאֲשֵׁרִ֖ים וְהָֽחַמָּנִֽים׃ס
[‏ט] בַּיּ֨וֹם הַה֜וּא יִֽהְי֣וּ׀ עָרֵ֣י מָעֻזּ֗וֹ כַּֽעֲזוּבַֿ֤תֿ הַחֹ֙רֶשׁ֙ וְהָ֣אָמִ֔יר אֲשֶׁ֣ר עָֽזְב֔וּ מִפְּנֵ֖י בְּנֵ֣י יִשְׂרָאֵ֑ל וְהָֽיְתָֿ֖הֿ שְׁמָמָֽהֿ׃
[‏י] כִּ֤י שָׁכַ֙חַתְּ֙ אֱלֹהֵ֣י יִשְׁעֵ֔ךְֿ וְצ֥וּר מָעֻזֵּ֖ךְֿ לֹ֣א זָכָֿ֑רְתְּ עַל־כֵּ֗ן תִּטְּעִי֙ נִטְעֵ֣י נַֽעֲמָנִ֔ים וּזְמֹ֥רַתֿ זָ֖ר תִּזְרָעֶֽנּוּ׃
[‏יא] בְּי֤וֹם נִטְעֵךְ֙ תְּשַׂגְֿשֵׂ֔גִֿי וּבַֿבֹּ֖קֶר זַרְעֵ֣ךְֿ תַּפְֿרִ֑יחִי נֵ֥דֿ קָצִ֛יר בְּי֥וֹם נַֽחֲלָ֖הֿ וּכְֿאֵ֥בֿ אָנֽוּשׁ׃ס
[‏יב] ה֗וֹי הֲמוֹן֙ עַמִּ֣ים רַבִּ֔ים כַּֽהֲמ֥וֹתֿ יַמִּ֖ים יֶֽהֱמָי֑וּן וּשְׁא֣וֹן לְאֻמִּ֔ים כִּשְׁא֛וֹן מַ֥יִם כַּבִּירִ֖ים יִשָּׁאֽוּן׃
[‏יג] לְאֻמִּ֗ים כִּשְׁא֞וֹן מַ֤יִם רַבִּים֙ יִשָּׁא֔וּן וְגָֿ֥עַר בּ֖וֹ וְנָ֣ס מִמֶּרְחָ֑ק וְרֻדַּ֗ףֿ כְּמֹ֤ץ הָרִים֙ לִפְֿנֵי־ר֔וּחַ וּכְֿגַֿלְגַּ֖ל לִפְֿנֵ֥י סוּפָֽֿהֿ׃
[‏יד] לְעֵ֥תֿ עֶ֙רֶב֙ וְהִנֵּ֣הֿ בַֿלָּהָ֔הֿ בְּטֶ֥רֶם בֹּ֖קֶר אֵינֶ֑נּוּ זֶ֚הֿ חֵ֣לֶק שׁוֹסֵ֔ינוּ וְגֿוֹרָ֖ל לְבֹֿזְזֵֽינוּ׃ס

פרק יח
[‏א] ה֥וֹי אֶ֖רֶץ צִלְצַ֣ל כְּנָפָֿ֑יִם אֲשֶׁ֥ר מֵעֵ֖בֶֿר לְנַֽהֲרֵי־כֽֿוּשׁ׃
[‏ב] הַשֹּׁלֵ֨חַ בַּיָּ֜ם צִירִ֗ים וּבִֿכְֿלֵי־גֹֿמֶא֘ עַל־פְּנֵי־מַיִם֒ לְכֿ֣וּ׀ מַלְאָכִֿ֣ים קַלִּ֗ים אֶל־גּוֹי֙ מְמֻשָּׁ֣ךְֿ וּמוֹרָ֔ט אֶל־עַ֥ם נוֹרָ֖א מִן־ה֣וּא וָהָ֑לְאָהֿ גּ֚וֹי קַו־קָ֣ו וּמְבֿוּסָ֔הֿ אֲשֶׁר־בָּֽזְא֥וּ נְהָרִ֖ים אַרְצֽוֹ׃
[‏ג] כָּל־יֹֽשְׁבֵֿ֥י תֵֿבֵֿ֖ל וְשֹׁ֣כְֿנֵי אָ֑רֶץ כִּנְשֹׂא־נֵ֤ס הָרִים֙ תִּרְא֔וּ וְכִֿתְֿקֹ֥עַ שׁוֹפָֿ֖ר תִּשְׁמָֽעוּ׃ס
[‏ד] כִּי֩ כֹ֨הֿ אָמַ֤ר יְהֹוָה֙ אֵלַ֔י אֶשְׁקוֹטָהֿ וְאַבִּ֣יטָהֿ בִֿמְכֿוֹנִ֑י כְּחֹ֥ם צַח֙ עֲלֵי־א֔וֹר כְּעָ֥בֿ טַ֖ל בְּחֹ֥ם קָצִֽיר׃
[‏ה] כִּֽי־לִפְֿנֵ֤י קָצִיר֙ כְּתָֿם־פֶּ֔רַח וּבֹֿ֥סֶר גֹּמֵ֖ל יִֽהְיֶ֣הֿ נִצָּ֑הֿ וְכָֿרַ֤תֿ הַזַּלְזַלִּים֙ בַּמַּזְמֵר֔וֹתֿ וְאֶתֿ־הַנְּטִישׁ֖וֹתֿ הֵסִ֥יר הֵתַֽֿז׃
[‏ו] יֵעָֽזְבֿ֤וּ יַחְדָּו֙ לְעֵ֣יט הָרִ֔ים וּֽלְבֶֽֿהֱמַ֖תֿ הָאָ֑רֶץ וְקָ֤ץ עָלָיו֙ הָעַ֔יִט וְכָֿל־בֶּֽהֱמַ֥תֿ הָאָ֖רֶץ עָלָ֥יו תֶּֽחֱרָֽףֿ׃ס
[‏ז] בָּעֵת֩ הַהִ֨יא יֽוּבַֿל־שַׁ֜י לַֽיהֹוָ֣ה צְבָֿא֗וֹתֿ עַ֚ם מְמֻשָּׁ֣ךְֿ וּמוֹרָ֔ט וּמֵעַ֥ם נוֹרָ֖א מִן־ה֣וּא וָהָ֑לְאָהֿ גּ֣וֹי׀ קַו־קָ֣ו וּמְבֿוּסָ֗הֿ אֲשֶׁ֨ר בָּֽזְא֤וּ נְהָרִים֙ אַרְצ֔וֹ אֶל־מְק֛וֹם שֵֽׁם־יְהֹוָ֥ה צְבָֿא֖וֹתֿ הַר־צִיּֽוֹן׃פ

פרק יט
[‏א] מַשָּׂ֖א מִצְרָ֑יִם הִנֵּ֨הֿ יְהֹוָ֜ה רֹכֵ֨בֿ עַל־עָ֥בֿ קַל֙ וּבָֿ֣א מִצְרַ֔יִם וְנָע֞וּ אֱלִילֵ֤י מִצְרַ֙יִם֙ מִפָּנָ֔יו וּלְבַֿ֥בֿ מִצְרַ֖יִם יִמַּ֥ס בְּקִרְבּֽוֹ׃
[‏ב] וְסִכְֿסַכְֿתִּ֤י מִצְרַ֙יִם֙ בְּמִצְרַ֔יִם וְנִלְחֲמ֥וּ אִֽישׁ־בְּאָחִ֖יו וְאִ֣ישׁ בְּרֵעֵ֑הוּ עִ֣יר בְּעִ֔יר מַמְלָכָֿ֖הֿ בְּמַמְלָכָֽֿהֿ׃
[‏ג] וְנָֽבְֿקָ֤הֿ רֽוּחַ־מִצְרַ֙יִם֙ בְּקִרְבּ֔וֹ וַֽעֲצָתֿ֖וֹ אֲבַֿלֵּ֑עַ וְדָֽֿרְשׁ֤וּ אֶל־הָֽאֱלִילִים֙ וְאֶל־הָ֣אִטִּ֔ים וְאֶל־הָֽאֹבֿ֖וֹתֿ וְאֶל־הַיִּדְּעֹנִֽים׃
[‏ד] וְסִכַּ֙רְתִּי֙ אֶתֿ־מִצְרַ֔יִם בְּיַ֖דֿ אֲדֹֿנִ֣ים קָשֶׁ֑הֿ וּמֶ֤לֶךְֿ עַז֙ יִֽמְשָׁל־בָּ֔ם נְאֻ֥ם הָֽאָדֿ֖וֹן יְהֹוָ֥ה צְבָֿאֽוֹתֿ׃
[‏ה] וְנִשְּׁתֿוּ־מַ֖יִם מֵֽהַיָּ֑ם וְנָהָ֖ר יֶֽחֱרַ֥בֿ וְיָבֵֽֿשׁ׃
[‏ו] וְהֶֽאֶזְנִ֣יחוּ נְהָר֔וֹתֿ דָּֽלֲל֥וּ וְחָֽרְבֿ֖וּ יְאֹרֵ֣י מָצ֑וֹר קָנֶ֥הֿ וָס֖וּףֿ קָמֵֽלוּ׃
[‏ז] עָר֥וֹתֿ עַל־יְא֖וֹר עַל־פִּ֣י יְא֑וֹר וְכֹֿל֙ מִזְרַ֣ע יְא֔וֹר יִיבַֿ֥שׁ נִדַּ֖ףֿ וְאֵינֶֽנּוּ׃
[‏ח] וְאָ֙נוּ֙ הַדַּיָּגִ֔ים וְאָ֣בְֿל֔וּ כָּל־מַשְׁלִיכֵֿ֥י בַֿיְא֖וֹר חַכָּ֑הֿ וּפֹֿרְשֵׂ֥י מִכְֿמֹ֛רֶתֿ עַל־פְּנֵי־מַ֖יִם אֻמְלָֽלוּ׃
[‏ט] וּבֹֿ֛שׁוּ עֹֽבְֿדֵֿ֥י פִֿשְׁתִּ֖ים שְׂרִיק֑וֹתֿ וְאֹרְגִֿ֖ים חוֹרָֽי׃
[‏י] וְהָי֥וּ שָׁתֹֿתֶֿ֖יהָ מְדֻֿכָּאִ֑ים כָּל־עֹ֥שֵׂי שֶׂ֖כֶֿר אַגְֿמֵי־נָֽפֶֿשׁ׃
[‏יא] אַךְֿ־אֱוִלִים֙ שָׂ֣רֵי צֹ֔עַן חַכְֿמֵי֙ יֹֽעֲצֵ֣י פַֿרְעֹ֔הֿ עֵצָ֖הֿ נִבְֿעָרָ֑הֿ אֵ֚יךְֿ תֹּֽאֿמְר֣וּ אֶל־פַּרְעֹ֔הֿ בֶּן־חֲכָֿמִ֥ים אֲנִ֖י בֶּן־מַלְכֵֿי־קֶֽדֶֿם׃
[‏יב] אַיָּם֙ אֵפֿ֣וֹא חֲכָֿמֶ֔יךָֿ וְיַגִּ֥ידֿוּ נָ֖א לָ֑ךְֿ וְיֵ֣דְֿע֔וּ מַהֿ־יָּעַ֛ץ יְהֹוָ֥ה צְבָֿא֖וֹתֿ עַל־מִצְרָֽיִם׃
[‏יג] נֽוֹאֲלוּ֙ שָׂ֣רֵי צֹ֔עַן נִשְּׁא֖וּ שָׂ֣רֵי נֹ֑ףֿ הִתְֿע֥וּ אֶתֿ־מִצְרַ֖יִם פִּנַּ֥תֿ שְׁבָֿטֶֽיהָ׃
[‏יד] יְהֹוָ֛ה מָסַ֥ךְֿ בְּקִרְבָּ֖הּ ר֣וּחַ עִוְעִ֑ים וְהִתְֿע֤וּ אֶתֿ־מִצְרַ֙יִם֙ בְּכָֽֿל־מַֽעֲשֵׂ֔הוּ כְּהִתָּע֥וֹתֿ שִׁכּ֖וֹר בְּקִיאֽוֹ׃
[‏טו] וְלֹא־יִֽהְיֶ֥הֿ לְמִצְרַ֖יִם מַֽעֲשֶׂ֑הֿ אֲשֶׁ֧ר יַֽעֲשֶׂ֛הֿ רֹ֥אֿשׁ וְזָנָ֖בֿ כִּפָּ֥הֿ וְאַגְֿמֽוֹן׃
[‏טז] בַּיּ֣וֹם הַה֔וּא יִֽהְיֶ֥הֿ מִצְרַ֖יִם כַּנָּשִׁ֑ים וְחָרַ֣דֿ׀ וּפָֿחַ֗דֿ מִפְּנֵי֙ תְּנוּפַֿת֙ יַדֿ־יְהֹוָ֣ה צְבָֿא֔וֹתֿ אֲשֶׁר־ה֖וּא מֵנִ֥יףֿ עָלָֽיו׃
[‏יז] וְ֠הָֽיְתָֿהֿ אַדְֿמַ֨תֿ יְהוּדָֿ֤הֿ לְמִצְרַ֙יִם֙ לְחָגָּ֔א כֹּל֩ אֲשֶׁ֨ר יַזְכִּ֥יר אֹתָֿ֛הּ אֵלָ֖יו יִפְֿחָ֑דֿ מִפְּנֵ֗י עֲצַת֙ יְהֹוָ֣ה צְבָֿא֔וֹתֿ אֲשֶׁר־ה֖וּא יוֹעֵ֥ץ עָלָֽיו׃ס
[‏יח] בַּיּ֣וֹם הַה֡וּא יִֽהְיוּ֩ חָמֵ֨שׁ עָרִ֜ים בְּאֶ֣רֶץ מִצְרַ֗יִם מְדַֿבְּרוֹת֙ שְׂפַֿ֣תֿ כְּנַ֔עַן וְנִשְׁבָּע֖וֹתֿ לַֽיהֹוָ֣ה צְבָֿא֑וֹתֿ עִ֣יר הַהֶ֔רֶס יֵֽאָמֵ֖ר לְאֶחָֽתֿ׃ס
[‏יט] בַּיּ֣וֹם הַה֗וּא יִֽהְיֶ֤הֿ מִזְבֵּ֙חַ֙ לַֽיהֹוָ֔ה בְּתֿ֖וֹךְֿ אֶ֣רֶץ מִצְרָ֑יִם וּמַצֵּבָֿ֥הֿ אֵֽצֶל־גְּבֿוּלָ֖הּ לַֽיהֹוָֽה׃
[‏כ] וְהָיָ֨הֿ לְא֥וֹתֿ וּלְעֵ֛דֿ לַֽיהֹוָ֥ה צְבָֿא֖וֹתֿ בְּאֶ֣רֶץ מִצְרָ֑יִם כִּֽי־יִצְעֲק֤וּ אֶל־יְהֹוָה֙ מִפְּנֵ֣י לֹֽחֲצִ֔ים וְיִשְׁלַ֥ח לָהֶ֛ם מוֹשִׁ֥יעַ וָרָ֖בֿ וְהִצִּילָֽם׃
[‏כא] וְנוֹדַֿ֤ע יְהֹוָה֙ לְמִצְרַ֔יִם וְיָֽדְֿע֥וּ מִצְרַ֛יִם אֶתֿ־יְהֹוָ֖ה בַּיּ֣וֹם הַה֑וּא וְעָֽבְֿדֿוּ֙ זֶ֣בַֿח וּמִנְחָ֔הֿ וְנָֽדְֿרוּ־נֵ֥דֶֿר לַֽיהֹוָ֖ה וְשִׁלֵּֽמוּ׃
[‏כב] וְנָגַֿ֧ףֿ יְהֹוָ֛ה אֶתֿ־מִצְרַ֖יִם נָגֹֿ֣ףֿ וְרָפֿ֑וֹא וְשָׁבֿוּ֙ עַדֿ־יְהֹוָ֔ה וְנֶעְתַּ֥ר לָהֶ֖ם וּרְפָֿאָֽם׃ס
[‏כג] בַּיּ֣וֹם הַה֗וּא תִּֽהְיֶ֨הֿ מְסִלָּ֤הֿ מִמִּצְרַ֙יִם֙ אַשּׁ֔וּרָהֿ וּבָֽֿא־אַשּׁ֥וּר בְּמִצְרַ֖יִם וּמִצְרַ֣יִם בְּאַשּׁ֑וּר וְעָֽבְֿדֿ֥וּ מִצְרַ֖יִם אֶתֿ־אַשּֽׁוּר׃ס
[‏כד] בַּיּ֣וֹם הַה֗וּא יִֽהְיֶ֤הֿ יִשְׂרָאֵל֙ שְׁלִ֣ישִׁיָּ֔הֿ לְמִצְרַ֖יִם וּלְאַשּׁ֑וּר בְּרָכָֿ֖הֿ בְּקֶ֥רֶבֿ הָאָֽרֶץ׃
[‏כה] אֲשֶׁ֧ר בֵּֽרֲכֿ֛וֹ יְהֹוָ֥ה צְבָֿא֖וֹתֿ לֵאֿמֹ֑ר בָּר֨וּךְֿ עַמִּ֜י מִצְרַ֗יִם וּמַֽעֲשֵׂ֤הֿ יָדַֿי֙ אַשּׁ֔וּר וְנַֽחֲלָתִֿ֖י יִשְׂרָאֵֽל׃פ

פרק כ
[‏א] בִּשְׁנַ֨תֿ בֹּ֤א תַֿרְתָּן֙ אַשְׁדּ֔וֹדָֿהֿ בִּשְׁלֹ֣ח אֹת֔וֹ סַֽרְגֿ֖וֹן מֶ֣לֶךְֿ אַשּׁ֑וּר וַיִּלָּ֥חֶם בְּאַשְׁדּ֖וֹדֿ וַֽיִּלְכְּדָֽֿהּ׃
[‏ב] בָּעֵ֣תֿ הַהִ֗יא דִּבֶּ֣ר יְהֹוָה֘ בְּיַ֣דֿ יְשַׁעְיָ֣הוּ בֶֿן־אָמוֹץ֘ לֵאֿמֹר֒ לֵ֗ךְֿ וּפִֿתַּחְתָּ֤ הַשַּׂק֙ מֵעַ֣ל מָתְֿנֶ֔יךָֿ וְנַעַלְךָֿ֥ תַֽֿחֲלֹ֖ץ מֵעַ֣ל רַגְֿלֶ֑יךָֿ וַיַּ֣עַשׂ כֵּ֔ן הָלֹ֖ךְֿ עָר֥וֹם וְיָחֵֽףֿ׃פ
[‏ג] וַיֹּ֣אֿמֶר יְהֹוָ֔ה כַּֽאֲשֶׁ֥ר הָלַ֛ךְֿ עַבְֿדִּ֥י יְשַׁעְיָ֖הוּ עָר֣וֹם וְיָחֵ֑ףֿ שָׁלֹ֤שׁ שָׁנִים֙ א֣וֹתֿ וּמוֹפֵ֔תֿ עַל־מִצְרַ֖יִם וְעַל־כּֽוּשׁ׃
[‏ד] כֵּ֣ן יִנְהַ֣גֿ מֶֽלֶךְֿ־אַ֠שּׁוּר אֶתֿ־שְׁבִ֨י מִצְרַ֜יִם וְאֶתֿ־גָּל֥וּתֿ כּ֛וּשׁ נְעָרִ֥ים וּזְקֵנִ֖ים עָר֣וֹם וְיָחֵ֑ףֿ וַֽחֲשׂוּפַֿ֥י שֵׁ֖תֿ עֶרְוַ֥תֿ מִצְרָֽיִם׃
[‏ה] וְחַתּ֖וּ וָבֹֿ֑שׁוּ מִכּוּשׁ֙ מַבָּטָ֔ם וּמִן־מִצְרַ֖יִם תִּפְֿאַרְתָּֽם׃
[‏ו] וְ֠אָמַר יֹשֵׁ֨בֿ הָאִ֣י הַזֶּה֘ בַּיּ֣וֹם הַהוּא֒ הִנֵּהֿ־כֹֿ֣הֿ מַבָּטֵ֗נוּ אֲשֶׁר־נַ֤סְנוּ שָׁם֙ לְעֶזְרָ֔הֿ לְהִ֨נָּצֵ֔ל מִפְּנֵ֖י מֶ֣לֶךְֿ אַשּׁ֑וּר וְאֵ֖יךְֿ נִמָּלֵ֥ט אֲנָֽחְנוּ׃פ

פרק כא
[‏א] מַשָּׂ֖א מִדְֿבַּר־יָ֑ם כְּסוּפֿ֤וֹתֿ בַּנֶּ֙גֶֿב֙ לַֽחֲלֹ֔ףֿ מִמִּדְֿבָּ֣ר בָּ֔א מֵאֶ֖רֶץ נוֹרָאָֽהֿ׃
[‏ב] חָז֥וּתֿ קָשָׁ֖הֿ הֻגַּדֿ־לִ֑י הַבּוֹגֵֿ֤דֿ׀ בּוֹגֵֿד֙ וְהַשּׁוֹדֵֿ֣דֿ׀ שׁוֹדֵ֔דֿ עֲלִ֤י עֵילָם֙ צוּרִ֣י מָדַ֔י כָּל־אַנְחָתָֿ֖הֿ הִשְׁבַּֽתִּי׃
[‏ג] עַל־כֵּ֗ן מָֽלְא֤וּ מָתְֿנַי֙ חַלְחָלָ֔הֿ צִירִ֣ים אֲחָז֔וּנִי כְּצִירֵ֖י יֽוֹלֵדָֿ֑הֿ נַֽעֲוֵ֣יתִֿי מִשְּׁמֹ֔עַ נִבְֿהַ֖לְתִּי מֵֽרְאֽוֹתֿ׃
[‏ד] תָּעָ֣הֿ לְבָֿבִ֔י פַּלָּצ֖וּתֿ בִּֽעֲתָֿ֑תְֿנִי אֵ֚תֿ נֶ֣שֶׁףֿ חִשְׁקִ֔י שָׂ֥ם לִ֖י לַֽחֲרָדָֽֿהֿ׃
[‏ה] עָרֹ֧ךְֿ הַשֻּׁלְחָ֛ן צָפֹֿ֥הֿ הַצָּפִֿ֖יתֿ אָכֿ֣וֹל שָׁתֹֿ֑הֿ ק֥וּמוּ הַשָּׂרִ֖ים מִשְׁח֥וּ מָגֵֽֿן׃ס
[‏ו] כִּ֣י כֹֿ֥הֿ אָמַ֛ר אֵלַ֖י אֲדֹֿנָ֑י לֵ֚ךְֿ הַֽעֲמֵ֣דֿ הַֽמְצַפֶּ֔הֿ אֲשֶׁ֥ר יִרְאֶ֖הֿ יַגִּֽידֿ׃
[‏ז] וְרָ֣אָהֿ רֶ֗כֶֿבֿ צֶ֚מֶדֿ פָּֽרָשִׁ֔ים רֶ֥כֶֿבֿ חֲמ֖וֹר רֶ֣כֶֿבֿ גָּמָ֑ל וְהִקְשִׁ֥יבֿ קֶ֖שֶׁבֿ רַבֿ־קָֽשֶׁבֿ׃
[‏ח] וַיִּקְרָ֖א אַרְיֵ֑הֿ עַל־מִצְפֶּ֣הֿ׀ אֲדֹֿנָ֗י אָֽנֹכִ֞י עֹמֵ֤דֿ תָּמִיד֙ יוֹמָ֔ם וְעַל־מִ֨שְׁמַרְתִּ֔י אָֽנֹכִֿ֥י נִצָּ֖בֿ כָּל־הַלֵּילֽוֹתֿ׃
[‏ט] וְהִנֵּהֿ־זֶ֥הֿ בָֿא֙ רֶ֣כֶֿבֿ אִ֔ישׁ צֶ֖מֶדֿ פָּֽרָשִׁ֑ים וַיַּ֣עַן וַיֹּ֗אֿמֶר נָֽפְֿלָ֤הֿ נָֽפְֿלָה֙ בָּבֶ֔ל וְכָֿל־פְּסִילֵ֥י אֱלֹהֶ֖יהָ שִׁבַּ֥ר לָאָֽרֶץ׃
[‏י] מְדֻֿשָׁתִֿ֖י וּבֶֿן־גָּרְנִ֑י אֲשֶׁ֣ר שָׁמַ֗עְתִּי מֵאֵ֨תֿ יְהֹוָ֧ה צְבָֿא֛וֹתֿ אֱלֹהֵ֥י יִשְׂרָאֵ֖ל הִגַּ֥דְֿתִּי לָכֶֽֿם׃פ
[‏יא] מַשָּׂ֖א דּוּמָ֑הֿ אֵלַי֙ קֹרֵ֣א מִשֵּׂעִ֔יר שֹׁמֵר֙ מַהֿ־מִלַּ֔יְלָהֿ שֹׁמֵ֖ר מַהֿ־מִלֵּֽיל׃
[‏יב] אָמַ֣ר שֹׁמֵ֔ר אָתָֿ֥הֿ בֹֿ֖קֶר וְגַֿם־לָ֑יְלָהֿ אִם־תִּבְֿעָי֥וּן בְּעָ֖יוּ שֻׁ֥בֿוּ אֵתָֽֿיוּ׃פ
[‏יג] מַשָּׂ֖א בַּעְרָ֑בֿ בַּיַּ֤עַר בַּעְרַב֙ תָּלִ֔ינוּ אֹֽרְח֖וֹתֿ דְּדָֿנִֽים׃
[‏יד] לִקְרַ֥אֿתֿ צָמֵ֖א הֵתָֿ֣יוּ מָ֑יִם יֹֽשְׁבֵֿי֙ אֶ֣רֶץ תֵּימָ֔א בְּלַחְמ֖וֹ קִדְּמ֥וּ נֹדֵֽֿדֿ׃
[‏טו] כִּֽי־מִפְּנֵ֥י חֲרָבֿ֖וֹתֿ נָדָֿ֑דֿוּ מִפְּנֵ֣י׀ חֶ֣רֶבֿ נְטוּשָׁ֗הֿ וּמִפְּנֵי֙ קֶ֣שֶׁתֿ דְּרוּכָ֔הֿ וּמִפְּנֵ֖י כֹּ֥בֶֿדֿ מִלְחָמָֽהֿ׃ס
[‏טז] כִּי־כֹֿ֛הֿ אָמַ֥ר אֲדֹֿנָ֖י אֵלָ֑י בְּע֤וֹדֿ שָׁנָה֙ כִּשְׁנֵ֣י שָׂכִ֔יר וְכָֿלָ֖הֿ כָּל־כְּבֿ֥וֹדֿ קֵדָֽֿר׃
[‏יז] וּשְׁאָ֧ר מִסְפַּר־קֶ֛שֶׁתֿ גִּבּוֹרֵ֥י בְֿנֵֽי־קֵדָֿ֖ר יִמְעָ֑טוּ כִּ֛י יְהֹוָ֥ה אֱלֹהֵֽי־יִשְׂרָאֵ֖ל דִּבֵּֽר׃פ

פרק כב
[‏א] מַשָּׂ֖א גֵּ֣יא חִזָּי֑וֹן מַהֿ־לָּ֣ךְֿ אֵפ֔וֹא כִּֽי־עָלִ֥יתֿ כֻּלָּ֖ךְֿ לַגַּגּֽוֹתֿ׃
[‏ב] תְּשֻׁא֣וֹתֿ׀ מְלֵאָ֗הֿ עִ֚יר הֽוֹמִיָּ֔הֿ קִרְיָ֖הֿ עַלִּיזָ֑הֿ חֲלָלַ֙יִךְ֙ לֹ֣א חַלְלֵי־חֶ֔רֶבֿ וְל֖אֺ מֵתֵֿ֥י מִלְחָמָֽהֿ׃
[‏ג] כָּל־קְצִינַ֥יִךְֿ נָֽדְֿדֿוּ־יַ֖חַדֿ מִקֶּ֣שֶׁתֿ אֻסָּ֑רוּ כָּל־נִמְצָאַ֙יִךְ֙ אֻסְּר֣וּ יַחְדָּ֔ו מֵֽרָח֖וֹק בָּרָֽחוּ׃
[‏ד] עַל־כֵּ֥ן אָמַ֛רְתִּי שְׁע֥וּ מִנִּ֖י אֲמָרֵ֣ר בַּבֶּ֑כִֿי אַל־תָּאִ֣יצוּ לְנַֽחֲמֵ֔נִי עַל־שֹׁ֖דֿ בַּתֿ־עַמִּֽי׃
[‏ה] כִּ֣י יוֹם֩ מְהוּמָ֨הֿ וּמְבֿוּסָ֜הֿ וּמְבֿוּכָ֗הֿ לַֽאֿדֹֿנָ֧י יֱהֹוִ֛ה צְבָֿא֖וֹתֿ בְּגֵֿ֣יא חִזָּי֑וֹן מְקַרְקַ֥ר קִ֖ר וְשׁ֥וֹעַ אֶל־הָהָֽר׃
[‏ו] וְעֵילָם֙ נָשָׂ֣א אַשְׁפָּ֔הֿ בְּרֶ֥כֶֿבֿ אָדָֿ֖ם פָּֽרָשִׁ֑ים וְקִ֥יר עֵרָ֖הֿ מָגֵֽֿן׃
[‏ז] וַיְהִ֥י מִבְֿחַר־עֲמָקַ֖יִךְֿ מָ֣לְאוּ רָ֑כֶֿבֿ וְהַפָּ֣רָשִׁ֔ים שֹׁ֖תֿ שָׁ֥תֿוּ הַשָּֽׁעְרָהֿ׃
[‏ח] וַיְגַ֕ל אֵ֖תֿ מָסַ֣ךְֿ יְהוּדָֿ֑הֿ וַתַּבֵּט֙ בַּיּ֣וֹם הַה֔וּא אֶל־נֶ֖שֶׁק בֵּ֥יתֿ הַיָּֽעַר׃
[‏ט] וְאֵ֨תֿ בְּקִיעֵ֧י עִֽיר־דָּוִ֛דֿ רְאִיתֶֿ֖ם כִּי־רָ֑בּוּ וַֽתְּקַבְּצ֔וּ אֶתֿ־מֵ֥י הַבְּרֵכָֿ֖הֿ הַתַּחְתּוֹנָֽהֿ׃
[‏י] וְאֶתֿ־בָּתֵּ֥י יְרֽוּשָׁלַ֖‍ִם סְפַֿרְתֶּ֑ם וַתִּתְֿצוּ֙ הַבָּ֣תִּ֔ים לְבַֿצֵּ֖ר הַחוֹמָֽהֿ׃
[‏יא] וּמִקְוָ֣הֿ׀ עֲשִׂיתֶ֗ם בֵּ֚ין הַחֹ֣מֹתַ֔יִם לְמֵ֖י הַבְּרֵכָֿ֣הֿ הַיְשָׁנָ֑הֿ וְלֹ֤א הִבַּטְתֶּם֙ אֶל־עֹשֶׂ֔יהָ וְיֹֽצְרָ֥הּ מֵֽרָח֖וֹק לֹ֥א רְאִיתֶֽֿם׃
[‏יב] וַיִּקְרָ֗א אֲדֹֿנָ֧י יֱהֹוִ֛ה צְבָֿא֖וֹתֿ בַּיּ֣וֹם הַה֑וּא לִבְֿכִֿי֙ וּלְמִסְפֵּ֔דֿ וּלְקָרְחָ֖הֿ וְלַֽחֲגֹֿ֥ר שָֽׂק׃
[‏יג] וְהִנֵּ֣הֿ׀ שָׂשׂ֣וֹן וְשִׂמְחָ֗הֿ הָרֹ֤גֿ׀ בָּקָר֙ וְשָׁחֹ֣ט צֹ֔אֿן אָכֹֿ֥ל בָּשָׂ֖ר וְשָׁתֿ֣וֹתֿ יָ֑יִן אָכֿ֣וֹל וְשָׁת֔וֹ כִּ֥י מָחָ֖ר נָמֽוּתֿ׃
[‏יד] וְנִגְֿלָ֥הֿ בְֿאָזְנָ֖י יְהֹוָ֣ה צְבָֿא֑וֹתֿ אִם־יְ֠כֻֿפַּר הֶֽעָוֹן֙ הַזֶּ֤הֿ לָכֶֿם֙ עַדֿ־תְּמֻת֔וּן אָמַ֛ר אֲדֹֿנָ֥י יֱהֹוִ֖ה צְבָֿאֽוֹתֿ׃פ
[‏טו] כֹּ֥הֿ אָמַ֛ר אֲדֹֿנָ֥י יֱהֹוִ֖ה צְבָֿא֑וֹתֿ לֶךְֿ־בֹּא֙ אֶל־הַסֹּכֵֿ֣ן הַזֶּ֔הֿ עַל־שֶׁבְֿנָ֖א אֲשֶׁ֥ר עַל־הַבָּֽיִתֿ׃
[‏טז] מַהֿ־לְּךָֿ֥ פֹֿה֙ וּמִ֣י לְךָֿ֣ פֹ֔הֿ כִּֽי־חָצַ֧בְֿתָּ לְּךָֿ֛ פֹּ֖הֿ קָ֑בֶֿר חֹֽצְבִֿ֤י מָרוֹם֙ קִבְֿר֔וֹ חֹֽקְקִ֥י בַֿסֶּ֖לַע מִשְׁכָּ֥ן לֽוֹ׃
[‏יז] הִנֵּ֤הֿ יְהֹוָה֙ מְטַלְטֶלְךָ֔ טַלְטֵלָ֖הֿ גָּ֑בֶֿר וְעֹטְךָֿ֖ עָטֹֽהֿ׃
[‏יח] צָנ֤וֹףֿ יִצְנָפְֿךָ֙ צְנֵפָ֔הֿ כַּדּ֕וּר אֶל־אֶ֖רֶץ רַֽחֲבַֿ֣תֿ יָדָֿ֑יִם שָׁ֣מָּהֿ תָֿמ֗וּתֿ וְשָׁ֙מָּה֙ מַרְכְּבֿ֣וֹתֿ כְּבֿוֹדֶ֔ךָֿ קְל֖וֹן בֵּ֥יתֿ אֲדֹֿנֶֽיךָֿ׃
[‏יט] וַֽהֲדַֿפְֿתִּ֖יךָֿ מִמַּצָּבֶֿ֑ךָֿ וּמִמַּֽעֲמָֽדְֿךָֿ֖ יֶֽהֶרְסֶֽךָֿ׃
[‏כ] וְהָיָ֖הֿ בַּיּ֣וֹם הַה֑וּא וְקָרָ֣אֿתִֿי לְעַבְֿדִּ֔י לְאֶלְיָקִ֖ים בֶּן־חִלְקִיָּֽהוּ׃
[‏כא] וְהִלְבַּשְׁתִּ֣יו כֻּתָּנְתֶּ֗ךָֿ וְאַבְֿנֵֽטְךָ֙ אֲחַזְּקֶ֔נּוּ וּמֶֽמְשֶׁלְתְּךָֿ֖ אֶתֵּ֣ן בְּיָדֿ֑וֹ וְהָיָ֥הֿ לְאָ֛בֿ לְיוֹשֵׁ֥בֿ יְרֽוּשָׁלַ֖‍ִם וּלְבֵֿ֥יתֿ יְהוּדָֽֿהֿ׃
[‏כב] וְנָֽתַֿתִּ֛י מַפְֿתֵּ֥חַ בֵּֽיתֿ־דָּוִ֖דֿ עַל־שִׁכְֿמ֑וֹ וּפָֿתַֿח֙ וְאֵ֣ין סֹגֵ֔ר וְסָגַֿ֖ר וְאֵ֥ין פֹּתֵֽֿחַ׃
[‏כג] וּתְֿקַעְתִּ֥יו יָתֵֿ֖דֿ בְּמָק֣וֹם נֶֽאֱמָ֑ן וְהָיָ֛הֿ לְכִֿסֵּ֥א כָֿבֿ֖וֹדֿ לְבֵֿ֥יתֿ אָבִֽֿיו׃
[‏כד] וְתָֿל֨וּ עָלָ֜יו כֹּ֣ל׀ כְּבֿ֣וֹדֿ בֵּֽיתֿ־אָבִ֗יו הַצֶּֽאֱצָאִים֙ וְהַצְּפִֿע֔וֹתֿ כֹּ֖ל כְּלֵ֣י הַקָּטָ֑ן מִכְּלֵי֙ הָֽאַגָּנ֔וֹתֿ וְעַ֖דֿ כָּל־כְּלֵ֥י הַנְּבָֿלִֽים׃
[‏כה] בַּיּ֣וֹם הַה֗וּא נְאֻם֙ יְהֹוָ֣ה צְבָֿא֔וֹתֿ תָּמוּשׁ֙ הַיָּתֵ֔דֿ הַתְּקוּעָ֖הֿ בְּמָק֣וֹם נֶֽאֱמָ֑ן וְנִגְֿדְּעָ֣הֿ וְנָֽפְֿלָ֗הֿ וְנִכְֿרַת֙ הַמַּשָּׂ֣א אֲשֶׁר־עָלֶ֔יהָ כִּ֥י יְהֹוָ֖ה דִּבֵּֽר׃פ

פרק כג
[‏א] מַשָּׂ֖א צֹ֑ר הֵילִ֣ילוּ׀ אֳנִיּ֣וֹתֿ תַּרְשִׁ֗ישׁ כִּֽי־שֻׁדַּ֤דֿ מִבַּ֙יִת֙ מִבּ֔וֹא מֵאֶ֥רֶץ כִּתִּ֖ים נִגְֿלָהֿ־לָֽמוֹ׃
[‏ב] דֹּ֖מּוּ יֹ֣שְׁבֵֿי אִ֑י סֹחֵ֥ר צִידֿ֛וֹן עֹבֵֿ֥ר יָ֖ם מִלְאֽוּךְֿ׃
[‏ג] וּבְֿמַ֤יִם רַבִּים֙ זֶ֣רַע שִׁחֹ֔ר קְצִ֥יר יְא֖וֹר תְּבֽֿוּאָתָֿ֑הּ וַתְּהִ֖י סְחַ֥ר גּוֹיִֽם׃
[‏ד] בּ֣וֹשִׁי צִיד֔וֹן כִּֽי־אָמַ֣ר יָ֔ם מָע֥וֹז הַיָּ֖ם לֵאֿמֹ֑ר לֹֽא־חַ֣לְתִּי וְלֹֽא־יָלַ֗דְֿתִּי וְלֹ֥א גִֿדַּ֛לְתִּי בַּֽחוּרִ֖ים רוֹמַ֥מְתִּי בְֿתֿוּלֽוֹתֿ׃
[‏ה] כַּֽאֲשֶׁר־שֵׁ֖מַע לְמִצְרָ֑יִם יָחִ֖ילוּ כְּשֵׁ֥מַע צֹֽר׃
[‏ו] עִבְֿר֖וּ תַּרְשִׁ֑ישָׁהֿ הֵילִ֖ילוּ יֹ֥שְׁבֵֿי אִֽי׃
[‏ז] הֲזֹ֥אֿתֿ לָכֶֿ֖ם עַלִּיזָ֑הֿ מִֽימֵי־קֶ֤דֶֿם קַדְֿמָתָֿהּ֙ יֹבִֿל֣וּהָ רַגְֿלֶ֔יהָ מֵֽרָח֖וֹק לָגֽֿוּר׃
[‏ח] מִ֚י יָעַ֣ץ זֹ֔אֿתֿ עַל־צֹ֖ר הַמַּֽעֲטִירָ֑הֿ אֲשֶׁ֤ר סֹֽחֲרֶיה֙ שָׂרִ֔ים כִּנְעָנֶ֖יהָ נִכְֿבַּדֵּי־אָֽרֶץ׃
[‏ט] יְהֹוָ֥ה צְבָֿא֖וֹתֿ יְעָצָ֑הּ לְחַלֵּל֙ גְּא֣וֹן כָּל־צְבִ֔י לְהָקֵ֖ל כָּל־נִכְֿבַּדֵּי־אָֽרֶץ׃
[‏י] עִבְֿרִ֥י אַרְצֵ֖ךְֿ כַּיְאֹ֑ר בַּתֿ־תַּרְשִׁ֕ישׁ אֵ֖ין מֵ֥זַח עֽוֹדֿ׃
[‏יא] יָדֿוֹ֙ נָטָ֣הֿ עַל־הַיָּ֔ם הִרְגִּ֖יז מַמְלָכֿ֑וֹתֿ יְהֹוָה֙ צִוָּ֣הֿ אֶל־כְּנַ֔עַן לַשְׁמִ֖דֿ מָעֻזְנֶֽיהָ׃
[‏יב] וַיֹּ֕אֿמֶר לֹֽא־תֿוֹסִ֥יפִֿי ע֖וֹדֿ לַעְל֑וֹז הַֽמְעֻשָּׁקָ֞הֿ בְּתֿוּלַ֣תֿ בַּתֿ־צִיד֗וֹן כתיים֙ ק֣וּמִי עֲבֹ֔רִי גַּם־שָׁ֖ם לֹֽא־יָנ֥וּחַ לָֽךְֿ׃
[‏יג] הֵ֣ן׀ אֶ֣רֶץ כַּשְׂדִּ֗ים זֶ֤הֿ הָעָם֙ לֹ֣א הָיָ֔הֿ אַשּׁ֖וּר יְסָדָֿ֣הּ לְצִיִּ֑ים הֵקִ֣ימוּ בְֿחִינָיו עֹֽרְרוּ֙ אַרְמְנוֹתֶ֔יהָ שָׂמָ֖הּ לְמַפֵּלָֽהֿ׃
[‏יד] הֵילִ֖ילוּ אֳנִיּ֣וֹתֿ תַּרְשִׁ֑ישׁ כִּ֥י שֻׁדַּ֖דֿ מָעֻזְּכֶֽֿן׃ס
[‏טו] וְהָיָה֙ בַּיּ֣וֹם הַה֔וּא וְנִשְׁכַּ֤חַתֿ צֹר֙ שִׁבְֿעִ֣ים שָׁנָ֔הֿ כִּימֵ֖י מֶ֣לֶךְֿ אֶחָ֑דֿ מִקֵּ֞ץ שִׁבְֿעִ֤ים שָׁנָה֙ יִֽהְיֶ֣הֿ לְצֹ֔ר כְּשִׁירַ֖תֿ הַזּוֹנָֽהֿ׃
[‏טז] קְחִ֥י כִֿנּ֛וֹר סֹ֥בִּי עִ֖יר זוֹנָ֣הֿ נִשְׁכָּחָ֑הֿ הֵיטִ֤יבִֿי נַגֵּן֙ הַרְבִּי־שִׁ֔יר לְמַ֖עַן תִּזָּכֵֽֿרִי׃
[‏יז] וְהָיָ֞הֿ מִקֵּ֣ץ׀ שִׁבְֿעִ֣ים שָׁנָ֗הֿ יִפְֿקֹ֤דֿ יְהֹוָה֙ אֶתֿ־צֹ֔ר וְשָׁבָֿ֖הֿ לְאֶתְֿנַנָּ֑הֿ וְזָֽנְתָֿ֛הֿ אֶתֿ־כָּל־מַמְלְכֿ֥וֹתֿ הָאָ֖רֶץ עַל־פְּנֵ֥י הָֽאֲדָֿמָֽהֿ׃
[‏יח] וְהָיָ֨הֿ סַחְרָ֜הּ וְאֶתְֿנַנָּ֗הּ קֹ֚דֶֿשׁ לַֽיהֹוָ֔ה לֹ֥א יֵֽאָצֵ֖ר וְלֹ֣א יֵֽחָסֵ֑ן כִּ֣י לַיֹּֽשְׁבִ֞ים לִפְֿנֵ֤י יְהֹוָה֙ יִֽהְיֶ֣הֿ סַחְרָ֔הּ לֶֽאֱכֹֿ֥ל לְשָׂבְֿעָ֖הֿ וְלִמְכַֿסֶּ֥הֿ עָתִֽֿיק׃פ

פרק כד
[‏א] הִנֵּ֧הֿ יְהֹוָ֛ה בּוֹקֵ֥ק הָאָ֖רֶץ וּבֽֿוֹלְקָ֑הּ וְעִוָּ֣הֿ פָֿנֶ֔יהָ וְהֵפִֿ֖יץ יֹֽשְׁבֶֽֿיהָ׃
[‏ב] וְהָיָ֤הֿ כָֿעָם֙ כַּכֹּהֵ֔ן כַּעֶ֙בֶֿד֙ כַּֽאֿדֹֿנָ֔יו כַּשִּׁפְֿחָ֖הֿ כַּגְּבִֿרְתָּ֑הּ כַּקּוֹנֶה֙ כַּמּוֹכֵ֔ר כַּמַּלְוֶה֙ כַּלּוֶֹ֔הֿ כַּנֹּשֶׁ֕הֿ כַּֽאֲשֶׁ֖ר נשׁ֥א בֽֿוֹ׃
[‏ג] הִבּ֧וֹק׀ תִּבּ֛וֹק הָאָ֖רֶץ וְהִבּ֣וֹז׀ תִּבּ֑וֹז כִּ֣י יְהֹוָ֔ה דִּבֶּ֖ר אֶתֿ־הַדָּבָֿ֥ר הַזֶּֽהֿ׃
[‏ד] אָֽבְֿלָ֤הֿ נָֽבְֿלָה֙ הָאָ֔רֶץ אֻמְלְלָ֥הֿ נָבְֿלָ֖הֿ תֵּבֵֿ֑ל אֻמְלָ֖לוּ מְר֥וֹם עַם־הָאָֽרֶץ׃
[‏ה] וְהָאָ֥רֶץ חָֽנְפָֿ֖הֿ תַּ֣חַתֿ יֹֽשְׁבֶֿ֑יהָ כִּי־עָֽבְֿר֤וּ תֿוֹרֹת֙ חָ֣לְפֿוּ חֹ֔ק הֵפֵֿ֖רוּ בְּרִ֥יתֿ עוֹלָֽם׃
[‏ו] עַל־כֵּ֗ן אָלָה֙ אָ֣כְֿלָהֿ אֶ֔רֶץ וַֽיֶּאְשְׁמ֖וּ יֹ֣שְׁבֵֿי בָֿ֑הּ עַל־כֵּ֗ן חָרוּ֙ יֹ֣שְׁבֵֿי אֶ֔רֶץ וְנִשְׁאַ֥ר אֱנ֖וֹשׁ מִזְעָֽר׃
[‏ז] אָבַֿ֥ל תִּיר֖וֹשׁ אֻמְלְלָהֿ־גָֿ֑פֶֿן נֶֽאֶנְח֖וּ כָּל־שִׂמְחֵי־לֵֽבֿ׃
[‏ח] שָׁבַֿת֙ מְשׂ֣וֹשׂ תֻּפִּ֔ים חָדַֿ֖ל שְׁא֣וֹן עַלִּיזִ֑ים שָׁבַֿ֖תֿ מְשׂ֥וֹשׂ כִּנּֽוֹר׃
[‏ט] בַּשִּׁ֖יר לֹ֣א יִשְׁתּוּ־יָ֑יִן יֵמַ֥ר שֵׁכָֿ֖ר לְשֹׁתָֽֿיו׃
[‏י] נִשְׁבְּרָ֖הֿ קִרְיַתֿ־תֹּ֑הוּ סֻגַּ֥ר כָּל־בַּ֖יִתֿ מִבּֽוֹא׃
[‏יא] צְוָחָ֥הֿ עַל־הַיַּ֖יִן בַּֽחוּצ֑וֹתֿ עָֽרְבָֿה֙ כָּל־שִׂמְחָ֔הֿ גָּלָ֖הֿ מְשׂ֥וֹשׂ הָאָֽרֶץ׃
[‏יב] נִשְׁאַ֥ר בָּעִ֖יר שַׁמָּ֑הֿ וּשְׁאִיָּ֖הֿ יֻכַּתֿ־שָֽׁעַר׃
[‏יג] כִּ֣י כֹֿ֥הֿ יִֽהְיֶ֛הֿ בְּקֶ֥רֶבֿ הָאָ֖רֶץ בְּתֿ֣וֹךְֿ הָֽעַמִּ֑ים כְּנֹ֣קֶףֿ זַ֔יִתֿ כְּעוֹלֵלֹ֖תֿ אִם־כָּלָ֥הֿ בָֿצִֽיר׃
[‏יד] הֵ֛מָּהֿ יִשְׂא֥וּ קוֹלָ֖ם יָרֹ֑נּוּ בִּגְֿא֣וֹן יְהֹוָ֔ה צָֽהֲל֖וּ מִיָּֽם׃
[‏טו] עַל־כֵּ֥ן בָּאֻרִ֖ים כַּבְּדֿ֣וּ יְהֹוָ֑ה בְּאִיֵּ֣י הַיָּ֔ם שֵׁ֥ם יְהֹוָ֖ה אֱלֹהֵ֥י יִשְׂרָאֵֽל׃ס
[‏טז] מִכְּנַ֨ףֿ הָאָ֜רֶץ זְמִרֹ֤תֿ שָׁמַ֙עְנוּ֙ צְבִֿ֣י לַצַּדִּ֔יק וָֽאֹמַ֛ר רָזִי־לִ֥י רָֽזִי־לִ֖י א֣וֹי לִ֑י בֹּגְֿדִֿ֣ים בָּגָ֔דֿוּ וּבֶֿ֥גֶֿדֿ בּֽוֹגְֿדִֿ֖ים בָּגָֽֿדֿוּ׃
[‏יז] פַּ֥חַדֿ וָפַֿ֖חַתֿ וָפָֿ֑ח עָלֶ֖יךָֿ יוֹשֵׁ֥בֿ הָאָֽרֶץ׃
[‏יח] וְ֠הָיָהֿ הַנָּ֞ס מִקּ֤וֹל הַפַּ֙חַד֙ יִפֹּ֣ל אֶל־הַפַּ֔חַתֿ וְהָֽעוֹלֶה֙ מִתּ֣וֹךְֿ הַפַּ֔חַתֿ יִלָּכֵֿ֖דֿ בַּפָּ֑ח כִּֽי־אֲרֻבּ֤וֹתֿ מִמָּרוֹם֙ נִפְֿתָּ֔חוּ וַֽיִּרְעֲשׁ֖וּ מ֥וֹסְדֵֿי אָֽרֶץ׃
[‏יט] רֹ֥עָהֿ הִֽתְֿרֹֽעֲעָ֖הֿ הָאָ֑רֶץ פּ֤וֹר הִֽתְֿפּֽוֹרְרָה֙ אֶ֔רֶץ מ֥וֹט הִֽתְֿמֽוֹטְטָ֖הֿ אָֽרֶץ׃
[‏כ] נ֣וֹעַ תָּנ֤וּעַ אֶ֙רֶץ֙ כַּשִּׁכּ֔וֹר וְהִֽתְֿנוֹדְֿדָֿ֖הֿ כַּמְּלוּנָ֑הֿ וְכָֿבַֿ֤דֿ עָלֶ֙יהָ֙ פִּשְׁעָ֔הּ וְנָֽפְֿלָ֖הֿ וְלֹֽא־תֹֿסִ֥יףֿ קֽוּם׃ס
[‏כא] וְהָיָה֙ בַּיּ֣וֹם הַה֔וּא יִפְֿקֹ֧דֿ יְהֹוָ֛ה עַל־צְבָֿ֥א הַמָּר֖וֹם בַּמָּר֑וֹם וְעַל־מַלְכֵֿ֥י הָֽאֲדָֿמָ֖הֿ עַל־הָֽאֲדָֿמָֽהֿ׃
[‏כב] וְאֻסְּפ֨וּ אֲסֵפָֿ֤הֿ אַסִּיר֙ עַל־בּ֔וֹר וְסֻגְּר֖וּ עַל־מַסְגֵּ֑ר וּמֵרֹ֥בֿ יָמִ֖ים יִפָּקֵֽדֿוּ׃
[‏כג] וְחָֽפְֿרָה֙ הַלְּבָֿנָ֔הֿ וּבֿוֹשָׁ֖הֿ הַֽחַמָּ֑הֿ כִּֽי־מָלַ֞ךְֿ יְהֹוָ֣ה צְבָֿא֗וֹתֿ בְּהַ֤ר צִיּוֹן֙ וּבִֿיר֣וּשָׁלַ֔‍ִם וְנֶ֥גֶֿדֿ זְקֵנָ֖יו כָּבֽֿוֹדֿ׃פ

פרק כה
[‏א] יְהֹוָ֤ה אֱלֹהַי֙ אַתָּ֔הֿ אֲרֽוֹמִמְךָ֙ אוֹדֶֿ֣הֿ שִׁמְךָ֔ כִּ֥י עָשִׂ֖יתָֿ פֶּ֑לֶא עֵצ֥וֹתֿ מֵֽרָח֖וֹק אֱמ֥וּנָהֿ אֹֽמֶן׃
[‏ב] כִּ֣י שַׂ֤מְתָּ מֵעִיר֙ לַגָּ֔ל קִרְיָ֥הֿ בְֿצוּרָ֖הֿ לְמַפֵּלָ֑הֿ אַרְמ֤וֹן זָרִים֙ מֵעִ֔יר לְעוֹלָ֖ם לֹ֥א יִבָּנֶֽהֿ׃
[‏ג] עַל־כֵּ֖ן יְכַֿבְּדֿ֣וּךָֿ עַם־עָ֑ז קִרְיַ֛תֿ גּוֹיִ֥ם עָֽרִיצִ֖ים יִֽירָאֽוּךָֿ׃
[‏ד] כִּֽי־הָיִ֨יתָֿ מָע֥וֹז לַדָּ֛ל מָע֥וֹז לָֽאֶבְֿי֖וֹן בַּצַּר־ל֑וֹ מַחְסֶ֤הֿ מִזֶּ֙רֶם֙ צֵ֣ל מֵחֹ֔רֶבֿ כִּ֛י ר֥וּחַ עָֽרִיצִ֖ים כְּזֶ֥רֶם קִֽיר׃
[‏ה] כְּחֹ֣רֶבֿ בְּצָי֔וֹן שְׁא֥וֹן זָרִ֖ים תַּכְֿנִ֑יעַ חֹ֚רֶבֿ בְּצֵ֣ל עָ֔בֿ זְמִ֥יר עָֽרִיצִ֖ים יַֽעֲנֶֽהֿ׃פ
[‏ו] וְעָשָׂה֩ יְהֹוָ֨ה צְבָֿא֜וֹתֿ לְכָֿל־הָֽעַמִּים֙ בָּהָ֣ר הַזֶּ֔הֿ מִשְׁתֵּ֥הֿ שְׁמָנִ֖ים מִשְׁתֵּ֣הֿ שְׁמָרִ֑ים שְׁמָנִים֙ מְמֻ֣חָיִ֔ם שְׁמָרִ֖ים מְזֻקָּקִֽים׃
[‏ז] וּבִֿלַּע֙ בָּהָ֣ר הַזֶּ֔הֿ פְּנֵֽי־הַלּ֥וֹט׀ הַלּ֖וֹט עַל־כָּל־הָֽעַמִּ֑ים וְהַמַּסֵּכָֿ֥הֿ הַנְּסוּכָֿ֖הֿ עַל־כָּל־הַגּוֹיִֽם׃
[‏ח] בִּלַּ֤ע הַמָּ֙וֶת֙ לָנֶ֔צַח וּמָחָ֨הֿ אֲדֹֿנָ֧י יֱהֹוִ֛ה דִּמְעָ֖הֿ מֵעַ֣ל כָּל־פָּנִ֑ים וְחֶרְפַּ֣תֿ עַמּ֗וֹ יָסִיר֙ מֵעַ֣ל כָּל־הָאָ֔רֶץ כִּ֥י יְהֹוָ֖ה דִּבֵּֽר׃ס
[‏ט] וְאָמַר֙ בַּיּ֣וֹם הַה֔וּא הִנֵּ֨הֿ אֱלֹהֵ֥ינוּ זֶ֛הֿ קִוִּ֥ינוּ ל֖וֹ וְיֽוֹשִׁיעֵ֑נוּ זֶ֤הֿ יְהֹוָה֙ קִוִּ֣ינוּ ל֔וֹ נָגִֿ֥ילָהֿ וְנִשְׂמְחָ֖הֿ בִּישׁוּעָתֽֿוֹ׃
[‏י] כִּֽי־תָֿנ֥וּחַ יַדֿ־יְהֹוָ֖ה בָּהָ֣ר הַזֶּ֑הֿ וְנָ֤דֿוֹשׁ מוֹאָב֙ תַּחְתָּ֔יו כְּהִדּ֥וּשׁ מַתְֿבֵּ֖ן במ֥י מַדְֿמֵנָֽהֿ׃
[‏יא] וּפֵֿרַ֤שׂ יָדָֿיו֙ בְּקִרְבּ֔וֹ כַּֽאֲשֶׁ֛ר יְפָֿרֵ֥שׂ הַשֹּׂחֶ֖הֿ לִשְׂח֑וֹתֿ וְהִשְׁפִּיל֙ גַּֽאֲוָת֔וֹ עִ֖ם אָרְבּ֥וֹתֿ יָדָֽֿיו׃
[‏יב] וּמִבְֿצַ֞ר מִשְׂגַּ֣בֿ חֽוֹמֹתֶ֗יךָֿ הֵשַׁ֥ח הִשְׁפִּ֛יל הִגִּ֥יעַ לָאָ֖רֶץ עַדֿ־עָפָֽֿר׃ס

פרק כו
[‏א] בַּיּ֣וֹם הַה֔וּא יוּשַׁ֥ר הַשִּׁיר־הַזֶּ֖הֿ בְּאֶ֣רֶץ יְהוּדָֿ֑הֿ עִ֣יר עָז־לָ֔נוּ יְשׁוּעָ֥הֿ יָשִׁ֖יתֿ חוֹמ֥וֹתֿ וָחֵֽל׃
[‏ב] פִּתְֿח֖וּ שְׁעָרִ֑ים וְיָבֹֿ֥א גֽֿוֹי־צַדִּ֖יק שֹׁמֵ֥ר אֱמֻנִֽים׃
[‏ג] יֵ֣צֶר סָמ֔וּךְֿ תִּצֹּ֖ר שָׁל֣וֹם׀ שָׁל֑וֹם כִּ֥י בְֿךָֿ֖ בָּטֽוּחַ׃
[‏ד] בִּטְח֥וּ בַֽֿיהֹוָ֖ה עֲדֵֿי־עַ֑דֿ כִּ֚י בְּיָ֣הּ יְהֹוָ֔ה צ֖וּר עֽוֹלָמִֽים׃
[‏ה] כִּ֤י הֵשַׁח֙ יֹֽשְׁבֵֿ֣י מָר֔וֹם קִרְיָ֖הֿ נִשְׂגָּבָֿ֑הֿ יַשְׁפִּילֶ֤נָּהֿ יַשְׁפִּילָהּ֙ עַדֿ־אֶ֔רֶץ יַגִּיעֶ֖נָּהֿ עַדֿ־עָפָֽֿר׃
[‏ו] תִּרְמְסֶ֖נָּהֿ רָ֑גֶֿל רַגְֿלֵ֥י עָנִ֖י פַּֽעֲמֵ֥י דַֿלִּֽים׃
[‏ז] אֹ֥רַח לַצַּדִּ֖יק מֵֽישָׁרִ֑ים יָשָׁ֕ר מַעְגַּ֥ל צַדִּ֖יק תְּפַֿלֵּֽס׃
[‏ח] אַ֣ףֿ אֹ֧רַח מִשְׁפָּטֶ֛יךָֿ יְהֹוָ֖ה קִוִּינ֑וּךָֿ לְשִׁמְךָֿ֥ וּלְזִכְֿרְךָֿ֖ תַּֽאֲוַתֿ־נָֽפֶֿשׁ׃
[‏ט] נַפְֿשִׁ֤י אִוִּיתִ֙יךָ֙ בַּלַּ֔יְלָהֿ אַףֿ־רוּחִ֥י בְֿקִרְבִּ֖י אֲשַֽׁחֲרֶ֑ךָּ כִּ֞י כַּֽאֲשֶׁ֤ר מִשְׁפָּטֶ֙יךָ֙ לָאָ֔רֶץ צֶ֥דֶֿק לָֽמְדֿ֖וּ יֹֽשְׁבֵֿ֥י תֵֿבֵֽֿל׃
[‏י] יֻחַ֤ן רָשָׁע֙ בַּל־לָמַ֣דֿ צֶ֔דֶֿק בְּאֶ֥רֶץ נְכֹֿח֖וֹתֿ יְעַוֵּ֑ל וּבַֿל־יִרְאֶ֖הֿ גֵּא֥וּתֿ יְהֹוָֽה׃פ
[‏יא] יְהֹוָ֛ה רָ֥מָהֿ יָֽדְֿךָֿ֖ בַּל־יֶֽחֱזָי֑וּן יֶֽחֱז֤וּ וְיֵבֹֿשׁוּ֙ קִנְאַתֿ־עָ֔ם אַףֿ־אֵ֖שׁ צָרֶ֥יךָֿ תֹֽֿאֿכְֿלֵֽם׃
[‏יב] יְהֹוָ֕ה תִּשְׁפֹּ֥תֿ שָׁל֖וֹם לָ֑נוּ כִּ֛י גַּ֥ם כָּֽל־מַֽעֲשֵׂ֖ינוּ פָּעַ֥לְתָּ לָּֽנוּ׃
[‏יג] יְהֹוָ֣ה אֱלֹהֵ֔ינוּ בְּעָל֥וּנוּ אֲדֹֿנִ֖ים זֽוּלָתֶֿ֑ךָֿ לְבַֿדֿ־בְּךָֿ֖ נַזְכִּ֥יר שְׁמֶֽךָֿ׃
[‏יד] מֵתִֿים֙ בַּל־יִחְי֔וּ רְפָֿאִ֖ים בַּל־יָקֻ֑מוּ לָכֵֿ֤ן פָּקַדְֿתָּ֙ וַתַּשְׁמִידֵ֔ם וַתְּאַבֵּ֥דֿ כָּל־זֵ֖כֶֿר לָֽמוֹ׃
[‏טו] יָסַ֤פְֿתָּ לַגּוֹי֙ יְהֹוָ֔ה יָסַ֥פְֿתָּ לַגּ֖וֹי נִכְֿבָּ֑דְֿתָּ רִחַ֖קְתָּ כָּל־קַצְוֵי־אָֽרֶץ׃פ
[‏טז] יְהֹוָ֖ה בַּצַּ֣ר פְּקָדֿ֑וּךָֿ צָק֣וּן לַ֔חַשׁ מוּסָרְךָֿ֖ לָֽמוֹ׃
[‏יז] כְּמ֤וֹ הָרָה֙ תַּקְרִ֣יבֿ לָלֶ֔דֶֿתֿ תָּחִ֥יל תִּזְעַ֖ק בַּֽחֲבָֿלֶ֑יהָ כֵּ֛ן הָיִ֥ינוּ מִפָּנֶ֖יךָֿ יְהֹוָֽה׃
[‏יח] הָרִ֣ינוּ חַ֔לְנוּ כְּמ֖וֹ יָלַ֣דְֿנוּ ר֑וּחַ יְשׁוּעֹת֙ בַּל־נַ֣עֲשֶׂהֿ אֶ֔רֶץ וּבַֽֿל־יִפְּל֖וּ יֹֽשְׁבֵֿ֥י תֵֿבֵֽֿל׃
[‏יט] יִֽחְי֣וּ מֵתֶ֔יךָֿ נְבֵֿלָתִֿ֖י יְקוּמ֑וּן הָקִ֨יצוּ וְרַנְּנ֜וּ שֹֽׁכְֿנֵ֣י עָפָ֗ר כִּ֣י טַ֤ל אוֹרֹת֙ טַלֶּ֔ךָֿ וָאָ֖רֶץ רְפָֿאִ֥ים תַּפִּֽיל׃ס
[‏כ] לֵ֤ךְֿ עַמִּי֙ בֹּ֣א בַֽֿחֲדָֿרֶ֔יךָֿ וּֽסֲגֹֿ֥ר דלתיך֖ בַּֽעֲדֶֿ֑ךָֿ חֲבִֿ֥י כִֿמְעַט־רֶ֖גַֿע עַדֿ־יעבור־זָֽעַם׃
[‏כא] כִּֽי־הִנֵּ֤הֿ יְהֹוָה֙ יֹצֵ֣א מִמְּקוֹמ֔וֹ לִפְֿקֹ֛דֿ עֲוֹ֥ן יֹשֵֽׁבֿ־הָאָ֖רֶץ עָלָ֑יו וְגִֿלְּתָֿ֤הֿ הָאָ֙רֶץ֙ אֶתֿ־דָּמֶ֔יהָ וְלֹֽא־תְֿכַֿסֶּ֥הֿ ע֖וֹדֿ עַל־הֲרוּגֶֽֿיהָ׃ס

פרק כז
[‏א] בַּיּ֣וֹם הַה֡וּא יִפְֿקֹ֣דֿ יְהֹוָה֩ בְּחַרְב֨וֹ הַקָּשָׁ֜הֿ וְהַגְּדֿוֹלָ֣הֿ וְהַֽחֲזָקָ֗הֿ עַ֤ל לִוְיָתָֿן֙ נָחָ֣שׁ בָּרִ֔חַ וְעַל֙ לִוְיָתָ֔ן נָחָ֖שׁ עֲקַלָּתֿ֑וֹן וְהָרַ֥גֿ אֶתֿ־הַתַּנִּ֖ין אֲשֶׁ֥ר בַּיָּֽם׃ס
[‏ב] בַּיּ֖וֹם הַה֑וּא כֶּ֥רֶם חֶ֖מֶר עַנּוּ־לָֽהּ׃
[‏ג] אֲנִ֤י יְהֹוָה֙ נֹֽצְרָ֔הּ לִרְגָֿעִ֖ים אַשְׁקֶ֑נָּהֿ פֶּ֚ן יִפְֿקֹ֣דֿ עָלֶ֔יהָ לַ֥יְלָהֿ וָי֖וֹם אֶצֳּרֶֽנָּהֿ׃
[‏ד] חֵמָ֖הֿ אֵ֣ין לִ֑י מִֽי־יִתְּנֵ֜נִי שָׁמִ֥יר שַׁ֙יִת֙ בַּמִּלְחָמָ֔הֿ אֶפְֿשְׂעָ֥הֿ בָֿ֖הּ אֲצִיתֶֿ֥נָּהֿ יָּֽחַדֿ׃
[‏ה] א֚וֹ יַֽחֲזֵ֣ק בְּמָעוּזִּ֔י יַֽעֲשֶׂ֥הֿ שָׁל֖וֹם לִ֑י שָׁל֖וֹם יַֽעֲשֶׂהֿ־לִּֽי׃
[‏ו] הַבָּאִים֙ יַשְׁרֵ֣שׁ יַֽעֲקֹ֔בֿ יָצִ֥יץ וּפָֿרַ֖ח יִשְׂרָאֵ֑ל וּמָֽלְא֥וּ פְֿנֵי־תֵֿבֵֿ֖ל תְּנוּבָֽֿהֿ׃פ
[‏ז] הַכְּמַכַּ֥תֿ מַכֵּ֖הוּ הִכָּ֑הוּ אִם־כְּהֶ֥רֶגֿ הֲרֻגָֿ֖יו הֹרָֽגֿ׃
[‏ח] בְּסַאֿסְּאָ֖הֿ בְּשַׁלְחָ֣הּ תְּרִיבֶֿ֑נָּהֿ הָגָֿ֛הֿ בְּרוּח֥וֹ הַקָּשָׁ֖הֿ בְּי֥וֹם קָדִֽֿים׃
[‏ט] לָכֵ֗ן בְּזֹאֿת֙ יְכֻֿפַּ֣ר עֲוֹֽן־יַֽעֲקֹ֔בֿ וְזֶ֕הֿ כָּל־פְּרִ֖י הָסִ֣ר חַטָּאֿתֿ֑וֹ בְּשׂוּמ֣וֹ׀ כָּל־אַבְֿנֵ֣י מִזְבֵּ֗חַ כְּאַבְֿנֵי־גִֿר֙ מְנֻפָּצ֔וֹתֿ לֹֽא־יָקֻ֥מוּ אֲשֵׁרִ֖ים וְחַמָּנִֽים׃
[‏י] כִּ֣י עִ֤יר בְּצוּרָה֙ בָּדָ֔דֿ נָוֶ֕הֿ מְשֻׁלָּ֥ח וְנֶֽעֱזָ֖בֿ כַּמִּדְֿבָּ֑ר שָׁ֣ם יִרְעֶ֥הֿ עֵ֛גֶֿל וְשָׁ֥ם יִרְבָּ֖ץ וְכִֿלָּ֥הֿ סְעִפֶֽֿיהָ׃
[‏יא] בִּיבֹֿ֤שׁ קְצִירָהּ֙ תִּשָּׁבַ֔רְנָהֿ נָשִׁ֕ים בָּא֖וֹתֿ מְאִיר֣וֹתֿ אוֹתָֿ֑הּ כִּ֣י לֹ֤א עַם־בִּינוֹת֙ ה֔וּא עַל־כֵּן֙ לֹֽא־יְרַֽחֲמֶ֣נּוּ עֹשֵׂ֔הוּ וְיֹֽצְר֖וֹ לֹ֥א יְחֻנֶּֽנּוּ׃ס
[‏יב] וְהָיָה֙ בַּיּ֣וֹם הַה֔וּא יַחְבֹּ֧ט יְהֹוָ֛ה מִשִּׁבֹּ֥לֶתֿ הַנָּהָ֖ר עַדֿ־נַ֣חַל מִצְרָ֑יִם וְאַתֶּ֧ם תְּלֻקְּט֛וּ לְאַחַ֥דֿ אֶחָ֖דֿ בְּנֵ֥י יִשְׂרָאֵֽל׃ס
[‏יג] וְהָיָ֣הֿ׀ בַּיּ֣וֹם הַה֗וּא יִתָּקַע֘ בְּשׁוֹפָֿ֣ר גָּדֿוֹל֒ וּבָ֗אוּ הָאֹֽבְֿדִֿים֙ בְּאֶ֣רֶץ אַשּׁ֔וּר וְהַנִּדָּחִ֖ים בְּאֶ֣רֶץ מִצְרָ֑יִם וְהִשְׁתַּֽחֲו֧וּ לַֽיהֹוָ֛ה בְּהַ֥ר הַקֹּ֖דֶֿשׁ בִּירֽוּשָׁלָֽ‍ִם׃ס

פרק כח
[‏א] ה֗וֹי עֲטֶ֤רֶתֿ גֵּאוּת֙ שִׁכֹּרֵ֣י אֶפְֿרַ֔יִם וְצִ֥יץ נֹבֵֿ֖ל צְבִֿ֣י תִֿפְֿאַרְתּ֑וֹ אֲשֶׁ֛ר עַל־רֹ֥אֿשׁ גֵּֽיא־שְׁמָנִ֖ים הֲל֥וּמֵי יָֽיִן׃
[‏ב] הִנֵּ֨הֿ חָזָ֤ק וְאַמִּץ֙ לַֽאֿדֹֿנָ֔י כְּזֶ֥רֶם בָּרָ֖דֿ שַׂ֣עַר קָ֑טֶבֿ כְּ֠זֶרֶם מַ֣יִם כַּבִּירִ֥ים שֹֽׁטְפִֿ֛ים הִנִּ֥יחַ לָאָ֖רֶץ בְּיָֽדֿ׃
[‏ג] בְּרַגְֿלַ֖יִם תֵּֽרָמַ֑סְנָהֿ עֲטֶ֥רֶתֿ גֵּא֖וּתֿ שִׁכּוֹרֵ֥י אֶפְֿרָֽיִם׃
[‏ד] וְֽהָ֨יְתָ֜הֿ צִיצַ֤תֿ נֹבֵֿל֙ צְבִֿ֣י תִֿפְֿאַרְתּ֔וֹ אֲשֶׁ֥ר עַל־רֹ֖אֿשׁ גֵּ֣יא שְׁמָנִ֑ים כְּבִֿכּוּרָהּ֙ בְּטֶ֣רֶם קַ֔יִץ אֲשֶׁ֨ר יִרְאֶ֤הֿ הָֽרֹאֶה֙ אוֹתָ֔הּ בְּעוֹדָֿ֥הּ בְּכַֿפּ֖וֹ יִבְֿלָעֶֽנָּהֿ׃ס
[‏ה] בַּיּ֣וֹם הַה֗וּא יִֽהְיֶה֙ יְהֹוָ֣ה צְבָֿא֔וֹתֿ לַֽעֲטֶ֣רֶתֿ צְבִ֔י וְלִצְפִֿירַ֖תֿ תִּפְֿאָרָ֑הֿ לִשְׁאָ֖ר עַמּֽוֹ׃
[‏ו] וּלְר֖וּחַ מִשְׁפָּ֑ט לַיּוֹשֵׁב֙ עַל־הַמִּשְׁפָּ֔ט וְלִ֨גְֿבֿוּרָ֔הֿ מְשִׁיבֵֿ֥י מִלְחָמָ֖הֿ שָֽׁעְרָהֿ׃
[‏ז] וְגַֿם־אֵ֙לֶּה֙ בַּיַּ֣יִן שָׁג֔וּ וּבַֿשֵּׁכָֿ֖ר תָּע֑וּ כֹּהֵ֣ן וְנָבִֿיא֩ שָׁג֨וּ בַֿשֵּׁכָ֜ר נִבְֿלְע֣וּ מִן־הַיַּ֗יִן תָּעוּ֙ מִן־הַשֵּׁכָ֔ר שָׁגֿוּ֙ בָּֽרֹאֶ֔הֿ פָּק֖וּ פְּלִילִיָּֽהֿ׃
[‏ח] כִּ֚י כָּל־שֻׁלְחָנ֔וֹתֿ מָֽלְא֖וּ קִ֣יא צֹאָ֑הֿ בְּלִ֖י מָקֽוֹם׃ס
[‏ט] אֶתֿ־מִי֙ יוֹרֶ֣הֿ דֵֿעָ֔הֿ וְאֶתֿ־מִ֖י יָבִֿ֣ין שְׁמוּעָ֑הֿ גְּמוּלֵי֙ מֵֽחָלָ֔בֿ עַתִּיקֵ֖י מִשָּׁדָֽֿיִם׃
[‏י] כִּ֣י צַ֤ו לָצָו֙ צַ֣ו לָצָ֔ו קַ֥ו לָקָ֖ו קַ֣ו לָקָ֑ו זְעֵ֥יר שָׁ֖ם זְעֵ֥יר שָֽׁם׃
[‏יא] כִּ֚י בְּלַֽעֲגֵֿ֣י שָׂפָ֔הֿ וּבְֿלָשׁ֖וֹן אַחֶ֑רֶתֿ יְדַֿבֵּ֖ר אֶל־הָעָ֥ם הַזֶּֽהֿ׃
[‏יב] אֲשֶׁ֣ר׀ אָמַ֣ר אֲלֵיהֶ֗ם זֹ֤אֿתֿ הַמְּנוּחָה֙ הָנִ֣יחוּ לֶֽעָיֵ֔ףֿ וְזֹ֖אֿתֿ הַמַּרְגֵּעָ֑הֿ וְלֹ֥א אָבֿ֖וּא שְׁמֽוֹעַ׃
[‏יג] וְהָיָ֨הֿ לָהֶ֜ם דְּבַֿר־יְהֹוָ֗ה צַ֣ו לָצָ֞ו צַ֤ו לָצָו֙ קַ֤ו לָקָו֙ קַ֣ו לָקָ֔ו זְעֵ֥יר שָׁ֖ם זְעֵ֣יר שָׁ֑ם לְמַ֨עַן יֵֽלְכ֜וּ וְכָֽֿשְׁל֤וּ אָחוֹר֙ וְנִשְׁבָּ֔רוּ וְנֽוֹקְשׁ֖וּ וְנִלְכָּֽדֿוּ׃פ
[‏יד] לָכֵֿ֛ן שִׁמְע֥וּ דְֿבַֿר־יְהֹוָ֖ה אַנְשֵׁ֣י לָצ֑וֹן מֹֽשְׁלֵי֙ הָעָ֣ם הַזֶּ֔הֿ אֲשֶׁ֖ר בִּירֽוּשָׁלָֽ‍ִם׃
[‏טו] כִּ֣י אֲמַרְתֶּ֗ם כָּרַ֤תְֿנוּ בְֿרִית֙ אֶתֿ־מָ֔וֶתֿ וְעִם־שְׁא֖וֹל עָשִׂ֣ינוּ חֹזֶ֑הֿ ש֣יט שׁוֹטֵ֤ףֿ כִּֽי־עבר֙ לֹ֣א יְבֿוֹאֵ֔נוּ כִּ֣י שַׂ֧מְנוּ כָֿזָ֛בֿ מַחְסֵ֖נוּ וּבַֿשֶּׁ֥קֶר נִסְתָּֽרְנוּ׃פ
[‏טז] לָכֵ֗ן כֹּ֤הֿ אָמַר֙ אֲדֹֿנָ֣י יֱהֹוִ֔ה הִנְנִ֛י יִסַּ֥דֿ בְּצִיּ֖וֹן אָ֑בֶֿן אֶ֣בֶֿן בֹּ֜חַן פִּנַּ֤תֿ יִקְרַת֙ מוּסָ֣דֿ מוּסָּ֔דֿ הַֽמַּֽאֲמִ֖ין לֹ֥א יָחִֽישׁ׃
[‏יז] וְשַׂמְתִּ֤י מִשְׁפָּט֙ לְקָ֔ו וּצְדָֿקָ֖הֿ לְמִשְׁקָ֑לֶתֿ וְיָעָ֤הֿ בָֿרָד֙ מַחְסֵ֣הֿ כָֿזָ֔בֿ וְסֵ֥תֶֿר מַ֖יִם יִשְׁטֹֽפֿוּ׃
[‏יח] וְכֻֿפַּ֤ר בְּרִֽיתְֿכֶֿם֙ אֶתֿ־מָ֔וֶתֿ וְחָזוּתְֿכֶֿ֥ם אֶתֿ־שְׁא֖וֹל לֹ֣א תָֿק֑וּם שׁ֤וֹט שׁוֹטֵף֙ כִּ֣י יַֽעֲבֹ֔ר וִֽהְיִ֥יתֶֿם ל֖וֹ לְמִרְמָֽס׃
[‏יט] מִדֵּ֤י עָבְֿרוֹ֙ יִקַּ֣ח אֶתְֿכֶ֔ם כִּֽי־בַֿבֹּ֧קֶר בַּבֹּ֛קֶר יַֽעֲבֹֿ֖ר בַּיּ֣וֹם וּבַֿלָּ֑יְלָהֿ וְהָיָ֥הֿ רַק־זְוָעָ֖הֿ הָבִֿ֥ין שְׁמוּעָֽהֿ׃
[‏כ] כִּֽי־קָצַ֥ר הַמַּצָּ֖ע מֵֽהִשְׂתָּרֵ֑עַ וְהַמַּסֵּכָֿ֥הֿ צָ֖רָהֿ כְּהִתְֿכַּנֵּֽס׃
[‏כא] כִּ֤י כְֿהַר־פְּרָצִים֙ יָק֣וּם יְהֹוָ֔ה כְּעֵ֖מֶק בְּגִֿבְֿע֣וֹן יִרְגָּ֑ז לַֽעֲשׂ֤וֹתֿ מַֽעֲשֵׂ֙הוּ֙ זָ֣ר מַֽעֲשֵׂ֔הוּ וְלַֽעֲבֹֿד֙ עֲבֹֿ֣דָֿת֔וֹ נָכְֿרִיָּ֖הֿ עֲבֹֽֿדָֿתֽֿוֹ׃
[‏כב] וְעַתָּה֙ אַל־תִּתְֿלוֹצָ֔צוּ פֶּֽן־יֶחְזְק֖וּ מֽוֹסְרֵיכֶֿ֑ם כִּֽי־כָֿלָ֨הֿ וְנֶֽחֱרָצָ֜הֿ שָׁמַ֗עְתִּי מֵאֵ֨תֿ אֲדֹֿנָ֧י יֱהֹוִ֛ה צְבָֿא֖וֹתֿ עַל־כָּל־הָאָֽרֶץ׃פ
[‏כג] הַֽאֲזִ֥ינוּ וְשִׁמְע֖וּ קוֹלִ֑י הַקְשִׁ֥יבֿוּ וְשִׁמְע֖וּ אִמְרָתִֽֿי׃
[‏כד] הֲכֹֿ֣ל הַיּ֔וֹם יַֽחֲרֹ֥שׁ הַֽחֹרֵ֖שׁ לִזְרֹ֑עַ יְפַֿתַּ֥ח וִֽישַׂדֵּ֖דֿ אַדְֿמָתֽֿוֹ׃
[‏כה] הֲלוֹא֙ אִם־שִׁוָּ֣הֿ פָֿנֶ֔יהָ וְהֵפִֿ֥יץ קֶ֖צַח וְכַֿמֹּ֣ן יִזְרֹ֑ק וְשָׂ֨ם חִטָּ֤הֿ שׂוֹרָה֙ וּשְׂעֹרָ֣הֿ נִסְמָ֔ן וְכֻֿסֶּ֖מֶתֿ גְּבֻֿלָתֽֿוֹ׃
[‏כו] וְיִסְּר֥וֹ לַמִּשְׁפָּ֖ט אֱלֹהָ֥יו יוֹרֶֽנּוּ׃
[‏כז] כִּ֣י לֹ֤א בֶֽֿחָרוּץ֙ י֣וּדַֿשׁ קֶ֔צַח וְאוֹפַֿ֣ן עֲגָֿלָ֔הֿ עַל־כַּמֹּ֖ן יוּסָּ֑בֿ כִּ֧י בַֿמַּטֶּ֛הֿ יֵחָ֥בֶֿט קֶ֖צַח וְכַֿמֹּ֥ן בַּשָּֽׁבֶֿט׃
[‏כח] לֶ֣חֶם יוּדָ֔ק כִּ֛י לֹ֥א לָנֶ֖צַח אָדֿ֣וֹשׁ יְדֿוּשֶׁ֑נּוּ וְ֠הָמַם גִּלְגַּ֧ל עֶגְֿלָתֿ֛וֹ וּפָֽֿרָשָׁ֖יו לֹֽא־יְדֻֿקֶּֽנּוּ׃
[‏כט] גַּם־זֹ֕אֿתֿ מֵעִ֛ם יְהֹוָ֥ה צְבָֿא֖וֹתֿ יָצָ֑אָהֿ הִפְֿלִ֣יא עֵצָ֔הֿ הִגְֿדִּ֖יל תּֽוּשִׁיָּֽהֿ׃פ

פרק כט
[‏א] ה֚וֹי אֲרִיאֵ֣ל אֲרִיאֵ֔ל קִרְיַ֖תֿ חָנָ֣הֿ דָֿוִ֑דֿ סְפֿ֥וּ שָׁנָ֛הֿ עַל־שָׁנָ֖הֿ חַגִּ֥ים יִנְקֹֽפֿוּ׃
[‏ב] וַֽהֲצִיק֖וֹתִֿי לַֽאֲרִיאֵ֑ל וְהָֽיְתָֿ֤הֿ תַֽֿאֲנִיָּה֙ וַֽאֲנִיָּ֔הֿ וְהָ֥יְתָֿהֿ לִּ֖י כַּֽאֲרִיאֵֽל׃
[‏ג] וְחָנִ֥יתִֿי כַֿדּ֖וּר עָלָ֑יִךְֿ וְצַרְתִּ֤י עָלַ֙יִךְ֙ מֻצָּ֔בֿ וַֽהֲקִֽימֹתִֿ֥י עָלַ֖יִךְֿ מְצֻרֹֽתֿ׃
[‏ד] וְשָׁפַ֙לְתְּ֙ מֵאֶ֣רֶץ תְּדַֿבֵּ֔רִי וּמֵֽעָפָֿ֖ר תִּשַּׁ֣ח אִמְרָתֵֿ֑ךְֿ וְֽ֠הָיָהֿ כְּא֤וֹבֿ מֵאֶ֙רֶץ֙ קוֹלֵ֔ךְֿ וּמֵֽעָפָֿ֖ר אִמְרָתֵֿ֥ךְֿ תְּצַפְֿצֵֽףֿ׃
[‏ה] וְהָיָ֛הֿ כְּאָבָֿ֥ק דַּ֖ק הֲמ֣וֹן זָרָ֑יִךְֿ וּכְֿמֹ֤ץ עֹבֵֿר֙ הֲמ֣וֹן עָֽרִיצִ֔ים וְהָיָ֖הֿ לְפֶֿ֥תַֿע פִּתְֿאֹֽם׃
[‏ו] מֵעִ֨ם יְהֹוָ֤ה צְבָֿאוֹת֙ תִּפָּקֵ֔דֿ בְּרַ֥עַם וּבְֿרַ֖עַשׁ וְק֣וֹל גָּדֿ֑וֹל סוּפָֿה֙ וּסְעָרָ֔הֿ וְלַ֖הַבֿ אֵ֥שׁ אֽוֹכֵֿלָֽהֿ׃
[‏ז] וְהָיָ֗הֿ כַּֽחֲלוֹם֙ חֲז֣וֹן לַ֔יְלָהֿ הֲמוֹן֙ כָּל־הַגּוֹיִ֔ם הַצֹּֽבְֿאִ֖ים עַל־אֲרִיאֵ֑ל וְכָֿל־צֹבֶ֙יהָ֙ וּמְצֹ֣דָֿתָ֔הּ וְהַמְּצִיקִ֖ים לָֽהּ׃
[‏ח] וְהָיָ֡הֿ כַּֽאֲשֶׁר֩ יַֽחֲלֹ֨ם הָֽרָעֵ֜בֿ וְהִנֵּ֣הֿ אוֹכֵ֗ל וְהֵקִיץ֘ וְרֵיקָ֣הֿ נַפְֿשׁוֹ֒ וְכַֽֿאֲשֶׁ֨ר יַֽחֲלֹ֤ם הַצָּמֵא֙ וְהִנֵּ֣הֿ שֹׁתֶ֔הֿ וְהֵקִיץ֙ וְהִנֵּ֣הֿ עָיֵ֔ףֿ וְנַפְֿשׁ֖וֹ שׁוֹקֵקָ֑הֿ כֵּ֣ן יִֽהְיֶ֗הֿ הֲמוֹן֙ כָּל־הַגּוֹיִ֔ם הַצֹּֽבְֿאִ֖ים עַל־הַ֥ר צִיּֽוֹן׃פ
[‏ט] הִתְֿמַהְמְה֣וּ וּתְֿמָ֔הוּ הִשְׁתַּֽעַשְׁע֖וּ וָשֹׁ֑עוּ שָֽׁכְֿר֣וּ וְלֹא־יַ֔יִן נָע֖וּ וְלֹ֥א שֵׁכָֽֿר׃
[‏י] כִּֽי־נָסַ֨ךְֿ עֲלֵיכֶֿ֤ם יְהֹוָה֙ ר֣וּחַ תַּרְדֵּמָ֔הֿ וַיְעַצֵּ֖ם אֶתֿ־עֵֽינֵיכֶֿ֑ם אֶתֿ־הַנְּבִֿיאִ֛ים וְאֶתֿ־רָֽאֿשֵׁיכֶֿ֥ם הַֽחֹזִ֖ים כִּסָּֽהֿ׃
[‏יא] וַתְּהִ֨י לָכֶ֜ם חָז֣וּתֿ הַכֹּ֗ל כְּדִֿבְֿרֵי֘ הַסֵּ֣פֶֿר הֶֽחָתֿוּם֒ אֲשֶֽׁר־יִתְּנ֣וּ אֹת֗וֹ אֶל־יוֹדֵֿ֥עַ הס֛פר לֵאֿמֹ֖ר קְרָ֣א נָא־זֶ֑הֿ וְאָמַר֙ לֹ֣א אוּכַ֔ל כִּ֥י חָתֿ֖וּם הֽוּא׃
[‏יב] וְנִתַּ֣ן הַסֵּ֗פֶֿר עַל֩ אֲשֶׁ֨ר לֹֽא־יָדַֿ֥ע סֵ֛פֶֿר לֵאֿמֹ֖ר קְרָ֣א נָא־זֶ֑הֿ וְאָמַ֕ר לֹ֥א יָדַֿ֖עְתִּי סֵֽפֶֿר׃פ
[‏יג] וַיֹּ֣אֿמֶר אֲדֹֿנָ֗י יַ֚עַן כִּ֤י נִגַּשׁ֙ הָעָ֣ם הַזֶּ֔הֿ בְּפִֿ֤יו וּבִֿשְׂפָֿתָֿיו֙ כִּבְּד֔וּנִי וְלִבּ֖וֹ רִחַ֣ק מִמֶּ֑נִּי וַתְּהִ֤י יִרְאָתָֿם֙ אֹתִ֔י מִצְוַ֥תֿ אֲנָשִׁ֖ים מְלֻמָּדָֽֿהֿ׃
[‏יד] לָכֵ֗ן הִנְנִ֥י יוֹסִ֛ףֿ לְהַפְֿלִ֥יא אֶתֿ־הָעָֽם־הַזֶּ֖הֿ הַפְֿלֵ֣א וָפֶֿ֑לֶא וְאָֽבְֿדָֿה֙ חָכְֿמַ֣תֿ חֲכָֿמָ֔יו וּבִֿינַ֥תֿ נְבֹֿנָ֖יו תִּסְתַּתָּֽר׃ס
[‏טו] ה֛וֹי הַמַּֽעֲמִיקִ֥ים מֵֽיהֹוָ֖ה לַסְתִּ֣ר עֵצָ֑הֿ וְהָיָ֤הֿ בְֿמַחְשָׁךְ֙ מַֽעֲשֵׂיהֶ֔ם וַיֹּ֣אֿמְר֔וּ מִ֥י רֹאֵ֖נוּ וּמִ֥י יֹֽדְֿעֵֽנוּ׃
[‏טז] הַ֨פְֿכְּכֶ֔ם אִם־כְּחֹ֥מֶר הַיֹּצֵ֖ר יֵֽחָשֵׁ֑בֿ כִּֽי־יֹאֿמַ֨ר מַֽעֲשֶׂ֤הֿ לְעֹשֵׂ֙הוּ֙ לֹ֣א עָשָׂ֔נִי וְיֵ֛צֶר אָמַ֥ר לְיוֹצְר֖וֹ לֹ֥א הֵבִֽֿין׃
[‏יז] הֲלוֹא־עוֹד֙ מְעַ֣ט מִזְעָ֔ר וְשָׁ֥בֿ לְבָֿנ֖וֹן לַכַּרְמֶ֑ל וְהַכַּרְמֶ֖ל לַיַּ֥עַר יֵֽחָשֵֽׁבֿ׃
[‏יח] וְשָֽׁמְע֧וּ בַֿיּֽוֹם־הַה֛וּא הַחֵרְשִׁ֖ים דִּבְֿרֵי־סֵ֑פֶֿר וּמֵאֹ֣פֶֿל וּמֵחֹ֔שֶׁךְֿ עֵינֵ֥י עִוְרִ֖ים תִּרְאֶֽינָהֿ׃
[‏יט] וְיָֽסְפֿ֧וּ עֲנָוִ֛ים בַּֽיהֹוָ֖ה שִׂמְחָ֑הֿ וְאֶבְֿיוֹנֵ֣י אָדָ֔ם בִּקְדֿ֥וֹשׁ יִשְׂרָאֵ֖ל יָגִֽֿילוּ׃
[‏כ] כִּֽי־אָפֵֿ֥ס עָרִ֖יץ וְכָֿ֣לָהֿ לֵ֑ץ וְנִכְֿרְתֿ֖וּ כָּל־שֹׁ֥קְדֵֿי אָֽוֶן׃
[‏כא] מַֽחֲטִיאֵ֤י אָדָֿם֙ בְּדָֿבָ֔ר וְלַמּוֹכִֿ֥יחַ בַּשַּׁ֖עַר יְקֹשׁ֑וּן וַיַּטּ֥וּ בַֿתֹּ֖הוּ צַדִּֽיק׃ס
[‏כב] לָכֵ֗ן כֹּֽהֿ־אָמַ֤ר יְהֹוָה֙ אֶל־בֵּ֣יתֿ יַֽעֲקֹ֔בֿ אֲשֶׁ֥ר פָּדָֿ֖הֿ אֶתֿ־אַבְֿרָהָ֑ם לֹֽא־עַתָּ֤הֿ יֵבֿוֹשׁ֙ יַֽעֲקֹ֔בֿ וְלֹ֥א עַתָּ֖הֿ פָּנָ֥יו יֶֽחֱוָֽרוּ׃
[‏כג] כִּ֣י בִ֠רְאֹתֿוֹ יְלָדָ֞יו מַֽעֲשֵׂ֥הֿ יָדַֿ֛י בְּקִרְבּ֖וֹ יַקְדִּ֣ישׁוּ שְׁמִ֑י וְהִקְדִּ֙ישׁוּ֙ אֶתֿ־קְדֿ֣וֹשׁ יַֽעֲקֹ֔בֿ וְאֶתֿ־אֱלֹהֵ֥י יִשְׂרָאֵ֖ל יַֽעֲרִֽיצוּ׃
[‏כד] וְיָֽדְֿע֥וּ תֹֽֿעֵי־ר֖וּחַ בִּינָ֑הֿ וְרוֹגְֿנִ֖ים יִלְמְדֿוּ־לֶֽקַח׃ס

פרק ל
[‏א] ה֣וֹי בָּנִ֤ים סֽוֹרְרִים֙ נְאֻם־יְהֹוָ֔ה לַֽעֲשׂ֤וֹתֿ עֵצָה֙ וְלֹ֣א מִנִּ֔י וְלִנְסֹ֥ךְֿ מַסֵּכָֿ֖הֿ וְלֹ֣א רוּחִ֑י לְמַ֛עַן סְפֿ֥וֹתֿ חַטָּ֖אֿתֿ עַל־חַטָּֽאֿתֿ׃
[‏ב] הַהֹֽלְכִֿים֙ לָרֶ֣דֶֿתֿ מִצְרַ֔יִם וּפִֿ֖י לֹ֣א שָׁאָ֑לוּ לָעוֹז֙ בְּמָע֣וֹז פַּרְעֹ֔הֿ וְלַחְס֖וֹתֿ בְּצֵ֥ל מִצְרָֽיִם׃
[‏ג] וְהָיָ֥הֿ לָכֶֿ֛ם מָע֥וֹז פַּרְעֹ֖הֿ לְבֹֿ֑שֶׁתֿ וְהֶֽחָס֥וּתֿ בְּצֵל־מִצְרַ֖יִם לִכְֿלִמָּֽהֿ׃
[‏ד] כִּֽי־הָי֥וּ בְֿצֹ֖עַן שָׂרָ֑יו וּמַלְאָכָֿ֖יו חָנֵ֥ס יַגִּֽיעוּ׃
[‏ה] כֹּ֣ל הֹבִ֔אִישׁ עַל־עַ֖ם לֹֽא־יוֹעִ֣ילוּ לָ֑מוֹ לֹ֤א לְעֵ֙זֶר֙ וְלֹ֣א לְהוֹעִ֔יל כִּ֥י לְבֹֿ֖שֶׁתֿ וְגַֿם־לְחֶרְפָּֽהֿ׃ס
[‏ו] מַשָּׂ֖א בַּֽהֲמ֣וֹתֿ נֶ֑גֶֿבֿ בְּאֶרֶץ֩ צָרָ֨הֿ וְצוּקָ֜הֿ לָבִֿ֧יא וָלַ֣יִשׁ מֵהֶ֗ם אֶפְֿעֶה֙ וְשָׂרָ֣ףֿ מְעוֹפֵ֔ףֿ יִשְׂאוּ֩ עַל־כֶּ֨תֶֿףֿ עֲיָרִ֜ים חֵֽילֵהֶ֗ם וְעַל־דַּבֶּ֤שֶׁתֿ גְּמַלִּים֙ אֽוֹצְרֹתָ֔ם עַל־עַ֖ם לֹ֥א יוֹעִֽילוּ׃
[‏ז] וּמִצְרַ֕יִם הֶ֥בֶֿל וָרִ֖יק יַעְזֹ֑רוּ לָכֵֿן֙ קָרָ֣אֿתִֿי לָזֹ֔אֿתֿ רַ֥הַבֿ הֵ֖ם שָֽׁבֶֿתֿ׃
[‏ח] עַתָּ֗הֿ בּ֣וֹא כָֿתְֿבָֿ֥הּ עַל־ל֛וּחַ אִתָּ֖ם וְעַל־סֵ֣פֶֿר חֻקָּ֑הּ וּתְֿהִי֙ לְי֣וֹם אַֽחֲר֔וֹן לָעַ֖דֿ עַדֿ־עוֹלָֽם׃
[‏ט] כִּ֣י עַ֤ם מְרִי֙ ה֔וּא בָּנִ֖ים כֶּֽחָשִׁ֑ים בָּנִ֕ים לֹֽא־אָבֿ֥וּ שְׁמ֖וֹעַ תּוֹרַ֥תֿ יְהֹוָֽה׃
[‏י] אֲשֶׁ֨ר אָֽמְר֤וּ לָֽרֹאִים֙ לֹ֣א תִֿרְא֔וּ וְלַ֣חֹזִ֔ים לֹ֥א תֶֽֿחֱזוּ־לָ֖נוּ נְכֹֿח֑וֹתֿ דַּבְּרוּ־לָ֣נוּ חֲלָק֔וֹתֿ חֲז֖וּ מַֽהֲתַֿלּֽוֹתֿ׃
[‏יא] ס֚וּרוּ מִנֵּי־דֶ֔רֶךְֿ הַטּ֖וּ מִנֵּי־אֹ֑רַח הַשְׁבִּ֥יתֿוּ מִפָּנֵ֖ינוּ אֶתֿ־קְדֿ֥וֹשׁ יִשְׂרָאֵֽל׃ס
[‏יב] לָכֵ֗ן כֹּ֤הֿ אָמַר֙ קְדֿ֣וֹשׁ יִשְׂרָאֵ֔ל יַ֥עַן מָֽאָסְכֶֿ֖ם בַּדָּבָֿ֣ר הַזֶּ֑הֿ וַֽתִּבְֿטְחוּ֙ בְּעֹ֣שֶׁק וְנָל֔וֹז וַתִּֽשָּֽׁעֲנ֖וּ עָלָֽיו׃
[‏יג] לָכֵ֗ן יִֽהְיֶ֤הֿ לָכֶֿם֙ הֶֽעָוֹ֣ן הַזֶּ֔הֿ כְּפֶֿ֣רֶץ נֹפֵ֔ל נִבְֿעֶ֖הֿ בְּחוֹמָ֣הֿ נִשְׂגָּבָֿ֑הֿ אֲשֶׁר־פִּתְֿאֹ֥ם לְפֶֿ֖תַֿע יָבֿ֥וֹא שִׁבְֿרָֽהּ׃
[‏יד] וּ֠שְׁבָֿרָהּ כְּשֵׁ֨בֶֿר נֵ֧בֶֿל יוֹצְרִ֛ים כָּתֿ֖וּתֿ לֹ֣א יַחְמֹ֑ל וְלֹֽא־יִמָּצֵ֤א בִֿמְכִֿתָּתֿוֹ֙ חֶ֔רֶשׂ לַחְתּ֥וֹתֿ אֵשׁ֙ מִיָּק֔וּדֿ וְלַחְשֹׂ֥ףֿ מַ֖יִם מִגֶּֽבֶֿא׃ס
[‏טו] כִּ֣י כֹֽֿהֿ־אָמַר֩ אֲדֹֿנָ֨י יֱהֹוִ֜ה קְדֿ֣וֹשׁ יִשְׂרָאֵ֗ל בְּשׁוּבָֿ֤הֿ וָנַ֙חַת֙ תִּוָּ֣שֵׁע֔וּן בְּהַשְׁקֵט֙ וּבְֿבִֿטְחָ֔הֿ תִּֽהְיֶ֖הֿ גְּבֽֿוּרַתְֿכֶֿ֑ם וְל֖אֺ אֲבִֿיתֶֽֿם׃
[‏טז] וַתֹּ֨אֿמְר֥וּ לֹא־כִֿ֛י עַל־ס֥וּס נָנ֖וּס עַל־כֵּ֣ן תְּנוּס֑וּן וְעַל־קַ֣ל נִרְכָּ֔בֿ עַל־כֵּ֖ן יִקַּ֥לּוּ רֹֽדְֿפֵֿיכֶֽֿם׃
[‏יז] אֶ֣לֶףֿ אֶחָ֗דֿ מִפְּנֵי֙ גַּֽעֲרַ֣תֿ אֶחָ֔דֿ מִפְּנֵ֛י גַּֽעֲרַ֥תֿ חֲמִשָּׁ֖הֿ תָּנֻ֑סוּ עַ֣דֿ אִם־נֽוֹתַֿרְתֶּ֗ם כַּתֹּ֙רֶן֙ עַל־רֹ֣אֿשׁ הָהָ֔ר וְכַֿנֵּ֖ס עַל־הַגִּבְֿעָֽהֿ׃
[‏יח] וְלָכֵ֞ן יְחַכֶּ֤הֿ יְהֹוָה֙ לַֽחֲנַנְכֶ֔ם וְלָכֵֿ֥ן יָר֖וּם לְרַֽחֶמְכֶֿ֑ם כִּֽי־אֱלֹהֵ֤י מִשְׁפָּט֙ יְהֹוָ֔ה אַשְׁרֵ֖י כָּל־ח֥וֹכֵֿי לֽוֹ׃ס
[‏יט] כִּי־עַ֛ם בְּצִיּ֥וֹן יֵשֵׁ֖בֿ בִּירֽוּשָׁלָ֑‍ִם בָּכֿ֣וֹ לֹֽא־תִֿבְֿכֶּ֗הֿ חָנ֤וֹן יָחְנְךָ֙ לְק֣וֹל זַֽעֲקֶ֔ךָֿ כְּשָׁמְעָתֿ֖וֹ עָנָֽךְֿ׃
[‏כ] וְנָתַ֨ן לָכֶֿ֧ם אֲדֹֿנָ֛י לֶ֥חֶם צָ֖ר וּמַ֣יִם לָ֑חַץ וְלֹֽא־יִכָּנֵ֥ףֿ עוֹד֙ מוֹרֶ֔יךָֿ וְהָי֥וּ עֵינֶ֖יךָֿ רֹא֥וֹתֿ אֶתֿ־מוֹרֶֽיךָֿ׃
[‏כא] וְאָזְנֶ֙יךָ֙ תִּשְׁמַ֣עְנָהֿ דָֿבָ֔ר מֵאַֽחֲרֶ֖יךָֿ לֵאֿמֹ֑ר זֶ֤הֿ הַדֶּ֙רֶךְ֙ לְכֿ֣וּ ב֔וֹ כִּ֥י תַֽֿאֲמִ֖ינוּ וְכִֿ֥י תַֿשְׂמְאִֽילוּ׃
[‏כב] וְטִמֵּאֿתֶ֗ם אֶתֿ־צִפּוּי֙ פְּסִילֵ֣י כַֿסְפֶּ֔ךָֿ וְאֶתֿ־אֲפֻֿדַּ֖תֿ מַסֵּכַֿ֣תֿ זְהָבֶֿ֑ךָֿ תִּזְרֵם֙ כְּמ֣וֹ דָֿוָ֔הֿ צֵ֖א תֹּ֥אֿמַר לֽוֹ׃
[‏כג] וְנָתַֿן֩ מְטַ֨ר זַרְעֲךָ֜ אֲשֶׁר־תִּזְרַ֣ע אֶתֿ־הָֽאֲדָֿמָ֗הֿ וְלֶ֙חֶם֙ תְּבֿוּאַ֣תֿ הָֽאֲדָֿמָ֔הֿ וְהָיָ֥הֿ דָֿשֵׁ֖ן וְשָׁמֵ֑ן יִרְעֶ֥הֿ מִקְנֶ֛יךָֿ בַּיּ֥וֹם הַה֖וּא כַּ֥ר נִרְחָֽבֿ׃
[‏כד] וְהָֽאֲלָפִֿ֣ים וְהָֽעֲיָרִ֗ים עֹֽבְֿדֵֿי֙ הָֽאֲדָֿמָ֔הֿ בְּלִ֥יל חָמִ֖יץ יֹאֿכֵֿ֑לוּ אֲשֶׁר־זֹרֶ֥הֿ בָֿרַ֖חַתֿ וּבַֿמִּזְרֶֽהֿ׃
[‏כה] וְהָיָ֣הֿ׀ עַל־כָּל־הַ֣ר גָּבֹ֗הַ וְעַל֙ כָּל־גִּבְֿעָ֣הֿ נִשָּׂאָ֔הֿ פְּלָגִֿ֖ים יִבְֿלֵי־מָ֑יִם בְּיוֹם֙ הֶ֣רֶגֿ רָ֔בֿ בִּנְפֹֿ֖ל מִגְֿדָּלִֽים׃
[‏כו] וְהָיָ֤הֿ אוֹר־הַלְּבָֿנָה֙ כְּא֣וֹר הַֽחַמָּ֔הֿ וְא֤וֹר הַֽחַמָּה֙ יִֽהְיֶ֣הֿ שִׁבְֿעָתַ֔יִם כְּא֖וֹר שִׁבְֿעַ֣תֿ הַיָּמִ֑ים בְּי֗וֹם חֲבֹֿ֤שׁ יְהֹוָה֙ אֶתֿ־שֶׁ֣בֶֿר עַמּ֔וֹ וּמַ֥חַץ מַכָּתֿ֖וֹ יִרְפָּֽא׃ס
[‏כז] הִנֵּ֤הֿ שֵֽׁם־יְהֹוָה֙ בָּ֣א מִמֶּרְחָ֔ק בֹּעֵ֣ר אַפּ֔וֹ וְכֹֿ֖בֶֿדֿ מַשָּׂאָ֑הֿ שְׂפָֿתָֿיו֙ מָ֣לְאוּ זַ֔עַם וּלְשׁוֹנ֖וֹ כְּאֵ֥שׁ אֹכָֽֿלֶתֿ׃
[‏כח] וְרוּח֞וֹ כְּנַ֤חַל שׁוֹטֵף֙ עַדֿ־צַוָּ֣אֿר יֶֽחֱצֶ֔הֿ לַֽהֲנָפָֿ֥הֿ גֿוֹיִ֖ם בְּנָ֣פַֿתֿ שָׁ֑וְא וְרֶ֣סֶן מַתְֿעֶ֔הֿ עַ֖ל לְחָיֵ֥י עַמִּֽים׃
[‏כט] הַשִּׁיר֙ יִֽהְיֶ֣הֿ לָכֶ֔ם כְּלֵ֖יל הִתְֿקַדֶּשׁ־חָ֑גֿ וְשִׂמְחַ֣תֿ לֵבָ֗בֿ כַּֽהוֹלֵךְ֙ בֶּֽחָלִ֔יל לָבֿ֥וֹא בְֿהַר־יְהֹוָ֖ה אֶל־צ֥וּר יִשְׂרָאֵֽל׃
[‏ל] וְהִשְׁמִ֨יעַ יְהֹוָ֜ה אֶתֿ־ה֣וֹדֿ קוֹל֗וֹ וְנַ֤חַתֿ זְרוֹעוֹ֙ יַרְאֶ֔הֿ בְּזַ֣עַףֿ אַ֔ףֿ וְלַ֖הַבֿ אֵ֣שׁ אֽוֹכֵֿלָ֑הֿ נֶ֥פֶֿץ וָזֶ֖רֶם וְאֶ֥בֶֿן בָּרָֽדֿ׃
[‏לא] כִּֽי־מִקּ֥וֹל יְהֹוָ֖ה יֵחַ֣תֿ אַשּׁ֑וּר בַּשֵּׁ֖בֶֿט יַכֶּֽהֿ׃
[‏לב] וְהָיָ֗הֿ כֹּ֤ל מַֽעֲבַֿר֙ מַטֵּ֣הֿ מֽוּסָדָ֔הֿ אֲשֶׁ֨ר יָנִ֤יחַ יְהֹוָה֙ עָלָ֔יו בְּתֻֿפִּ֖ים וּבְֿכִֿנֹּר֑וֹתֿ וּבְֿמִלְחֲמ֥וֹתֿ תְּנוּפָֿ֖הֿ נִלְחַם־בֽה׃
[‏לג] כִּֽי־עָר֤וּךְֿ מֵֽאֶתְֿמוּל֙ תָּפְֿתֶּ֔הֿ גַּם־ה֛וא לַמֶּ֥לֶךְֿ הוּכָֿ֖ן הֶעְמִ֣יק הִרְחִ֑בֿ מְדֻֿרָתָ֗הּ אֵ֤שׁ וְעֵצִים֙ הַרְבֵּ֔הֿ נִשְׁמַ֤תֿ יְהֹוָה֙ כְּנַ֣חַל גָּפְֿרִ֔יתֿ בֹּֽעֲרָ֖הֿ בָּֽהּ׃פ

פרק לא
[‏א] ה֣וֹי הַיֹּֽרְדִֿ֤ים מִצְרַ֙יִם֙ לְעֶזְרָ֔הֿ עַל־סוּסִ֖ים יִשָּׁעֵ֑נוּ וַיִּבְֿטְח֨וּ עַל־רֶ֜כֶֿבֿ כִּ֣י רָ֗בֿ וְעַ֤ל פָּֽרָשִׁים֙ כִּי־עָֽצְמ֣וּ מְאֹ֔דֿ וְלֹ֤א שָׁעוּ֙ עַל־קְדֿ֣וֹשׁ יִשְׂרָאֵ֔ל וְאֶתֿ־יְהֹוָ֖ה לֹ֥א דָֿרָֽשׁוּ׃
[‏ב] וְגַֿם־ה֤וּא חָכָֿם֙ וַיָּ֣בֵֿא רָ֔ע וְאֶתֿ־דְּבָֿרָ֖יו לֹ֣א הֵסִ֑יר וְקָם֙ עַל־בֵּ֣יתֿ מְרֵעִ֔ים וְעַל־עֶזְרַ֖תֿ פֹּ֥עֲלֵי אָֽוֶן׃
[‏ג] וּמִצְרַ֤יִם אָדָֿם֙ וְֽלֹא־אֵ֔ל וְסֽוּסֵיהֶ֥ם בָּשָׂ֖ר וְלֹא־ר֑וּחַ וַֽיהֹוָ֞ה יַטֶּ֣הֿ יָד֗וֹ וְכָֿשַׁ֤ל עוֹזֵר֙ וְנָפַֿ֣ל עָזֻ֔ר וְיַחְדָּ֖ו כֻּלָּ֥ם יִכְֿלָיֽוּן׃פ
[‏ד] כִּ֣י כֹֿ֣הֿ אָֽמַר־יְהֹוָ֣ה׀ אֵלַ֡י כַּֽאֲשֶׁ֣ר יֶהְגֶּה֩ הָֽאַרְיֵ֨הֿ וְהַכְּפִ֜יר עַל־טַרְפּ֗וֹ אֲשֶׁ֨ר יִקָּרֵ֤א עָלָיו֙ מְלֹ֣א רֹעִ֔ים מִקּוֹלָם֙ לֹ֣א יֵחָ֔תֿ וּמֵֽהֲמוֹנָ֖ם לֹ֣א יַֽעֲנֶ֑הֿ כֵּ֗ן יֵרֵד֙ יְהֹוָ֣ה צְבָֿא֔וֹתֿ לִצְבֹּ֥א עַל־הַר־צִיּ֖וֹן וְעַל־גִּבְֿעָתָֽֿהּ׃
[‏ה] כְּצִפֳּרִ֣ים עָפ֔וֹתֿ כֵּ֗ן יָגֵֿ֛ן יְהֹוָ֥ה צְבָֿא֖וֹתֿ עַל־יְרֽוּשָׁלָ֑‍ִם גָּנ֥וֹן וְהִצִּ֖יל פָּסֹ֥חַ וְהִמְלִֽיט׃
[‏ו] שׁ֗וּבֿוּ לַֽאֲשֶׁ֛ר הֶעְמִ֥יקוּ סָרָ֖הֿ בְּנֵ֥י יִשְׂרָאֵֽל׃
[‏ז] כִּ֚י בַּיּ֣וֹם הַה֔וּא יִמְאָס֗וּן אּ֚ישׁ אֱלִילֵ֣י כַֿסְפּ֔וֹ וֶֽאֱלִילֵ֖י זְהָבֿ֑וֹ אֲשֶׁ֨ר עָשׂ֥וּ לָכֶֿ֛ם יְדֵֿיכֶֿ֖ם חֵֽטְא׃
[‏ח] וְנָפַֿ֤ל אַשּׁוּר֙ בְּחֶ֣רֶבֿ לֹא־אִ֔ישׁ וְחֶ֥רֶבֿ לֹֽא־אָדָֿ֖ם תֹּֽאֿכֲֿלֶ֑נּוּ וְנָ֥ס לוֹ֙ מִפְּנֵי־חֶ֔רֶבֿ וּבַֿחוּרָ֖יו לָמַ֥ס יִֽהְיֽוּ׃
[‏ט] וְסַלְעוֹ֙ מִמָּגֿ֣וֹר יַֽעֲב֔וֹר וְחַתּ֥וּ מִנֵּ֖ס שָׂרָ֑יו נְאֻם־יְהֹוָ֗ה אֲשֶׁר־א֥וּר לוֹ֙ בְּצִיּ֔וֹן וְתַֿנּ֥וּר ל֖וֹ בִּירֽוּשָׁלָֽ‍ִם׃פ

פרק לב
[‏א] הֵ֥ן לְצֶ֖דֶֿק יִמְלָךְֿ־מֶ֑לֶךְֿ וּלְשָׂרִ֖ים לְמִשְׁפָּ֥ט יָשֹֽׂרוּ׃
[‏ב] וְהָֽיָהֿ־אִ֥ישׁ כְּמַֽחֲבֵֿא־ר֖וּחַ וְסֵ֣תֶֿר זָ֑רֶם כְּפַֿלְגֵֿי־מַ֣יִם בְּצָי֔וֹן כְּצֵ֥ל סֶֽלַע־כָּבֵֿ֖דֿ בְּאֶ֥רֶץ עֲיֵפָֽֿהֿ׃
[‏ג] וְלֹ֥א תִֿשְׁעֶ֖ינָהֿ עֵינֵ֣י רֹאִ֑ים וְאָזְנֵ֥י שֹֽׁמְעִ֖ים תִּקְשַֽׁבְֿנָהֿ׃
[‏ד] וּלְבַֿ֥בֿ נִמְהָרִ֖ים יָבִֿ֣ין לָדָֿ֑עַתֿ וּלְשׁ֣וֹן עִלְּגִ֔ים תְּמַהֵ֖ר לְדַֿבֵּ֥ר צָחֽוֹתֿ׃
[‏ה] לֹֽא־יִקָּרֵ֥א ע֛וֹדֿ לְנָבָֿ֖ל נָדִֿ֑יבֿ וּלְכִֿילַ֕י לֹ֥א יֵֽאָמֵ֖ר שֽׁוֹעַ׃
[‏ו] כִּ֤י נָבָֿל֙ נְבָֿלָ֣הֿ יְדַֿבֵּ֔ר וְלִבּ֖וֹ יַֽעֲשֶׂהֿ־אָ֑וֶן לַֽעֲשׂ֣וֹתֿ חֹ֗נֶףֿ וּלְדַֿבֵּ֤ר אֶל־יְהֹוָה֙ תּוֹעָ֔הֿ לְהָרִיק֙ נֶ֣פֶֿשׁ רָעֵ֔בֿ וּמַשְׁקֶ֥הֿ צָמֵ֖א יַחְסִֽיר׃
[‏ז] וְכֵֿלַ֖י כֵּלָ֣יו רָעִ֑ים ה֚וּא זִמּ֣וֹתֿ יָעָ֔ץ לְחַבֵּ֤ל ענוים֙ בְּאִמְרֵי־שֶׁ֔קֶר וּבְֿדַֿבֵּ֥ר אֶבְֿי֖וֹן מִשְׁפָּֽט׃
[‏ח] וְנָדִֿ֖יבֿ נְדִֿיבֿ֣וֹתֿ יָעָ֑ץ וְה֖וּא עַל־נְדִֿיבֿ֥וֹתֿ יָקֽוּם׃פ
[‏ט] נָשִׁים֙ שַֽׁאֲנַנּ֔וֹתֿ קֹ֖מְנָהֿ שְׁמַ֣עְנָהֿ קוֹלִ֑י בָּנוֹת֙ בֹּֽטח֔וֹתֿ הַאְזֵ֖נָּהֿ אִמְרָתִֽֿי׃
[‏י] יָמִים֙ עַל־שָׁנָ֔הֿ תִּרְגַּ֖זְנָהֿ בֹּֽטְח֑וֹתֿ כִּ֚י כָּלָ֣הֿ בָֿצִ֔יר אֹ֖סֶףֿ בְּלִ֥י יָבֽֿוֹא׃
[‏יא] חִרְדֿוּ֙ שַֽׁאֲנַנּ֔וֹתֿ רְגָֿ֖זָהֿ בֹּֽטְח֑וֹתֿ פְּשֹׁ֣טָֽהֿ וְעֹ֔רָהֿ וַֽחֲגֿ֖וֹרָהֿ עַל־חֲלָצָֽיִם׃
[‏יב] עַל־שָׁדַֿ֖יִם סֹֽפְֿדִֿ֑ים עַל־שְׂדֵֿי־חֶ֕מֶדֿ עַל־גֶּ֖פֶֿן פֹּרִיָּֽהֿ׃
[‏יג] עַ֚ל אַדְֿמַ֣תֿ עַמִּ֔י ק֥וֹץ שָׁמִ֖יר תַּֽעֲלֶ֑הֿ כִּ֚י עַל־כָּל־בָּתֵּ֣י מָשׂ֔וֹשׂ קִרְיָ֖הֿ עַלִּיזָֽהֿ׃
[‏יד] כִּֽי־אַרְמ֣וֹן נֻטָּ֔שׁ הֲמ֥וֹן עִ֖יר עֻזָּ֑בֿ עֹ֣פֶֿל וָבַ֜חַן הָיָ֨הֿ בְֿעַ֤דֿ מְעָרוֹת֙ עַדֿ־עוֹלָ֔ם מְשׂ֥וֹשׂ פְּרָאִ֖ים מִרְעֵ֥הֿ עֲדָֿרִֽים׃
[‏טו] עַדֿ־יֵ֨עָרֶ֥הֿ עָלֵ֛ינוּ ר֖וּחַ מִמָּר֑וֹם וְהָיָ֤הֿ מִדְֿבָּר֙ לַכַּרְמֶ֔ל וְכַֿרְמֶל לַיַּ֥עַר יֵֽחָשֵֽׁבֿ׃
[‏טז] וְשָׁכַֿ֥ן בַּמִּדְֿבָּ֖ר מִשְׁפָּ֑ט וּצְדָֿקָ֖הֿ בַּכַּרְמֶ֥ל תֵּשֵֽׁבֿ׃
[‏יז] וְהָיָ֛הֿ מַֽעֲשֵׂ֥הֿ הַצְּדָֿקָ֖הֿ שָׁל֑וֹם וַֽעֲבֹֿדַֿת֙ הַצְּדָֿקָ֔הֿ הַשְׁקֵ֥ט וָבֶֿ֖טַח עַדֿ־עוֹלָֽם׃
[‏יח] וְיָשַׁ֥בֿ עַמִּ֖י בִּנְוֵ֣הֿ שָׁל֑וֹם וּבְֿמִשְׁכְּנוֹת֙ מִבְֿטַחִ֔ים וּבִֿמְנוּחֹ֖תֿ שַֽׁאֲנַנּֽוֹתֿ׃
[‏יט] וּבָֿרַ֖דֿ בְּרֶ֣דֶֿתֿ הַיָּ֑עַר וּבַֿשִּׁפְֿלָ֖הֿ תִּשְׁפַּ֥ל הָעִֽיר׃
[‏כ] אַשְׁרֵיכֶ֕ם זֹֽרְעֵ֖י עַל־כָּל־מָ֑יִם מְשַׁלְּחֵ֥י רֶֽגֶֿל־הַשּׁ֖וֹר וְהַֽחֲמֽוֹר׃ס

פרק לג
[‏א] ה֣וֹי שׁוֹדֵ֗דֿ וְאַתָּה֙ לֹ֣א שָׁד֔וּדֿ וּבֿוֹגֵֿ֖דֿ וְלֹא־בָֿ֣גְֿדֿוּ בֿ֑וֹ כַּֽהֲתִֽֿמְךָֿ֤ שׁוֹדֵֿד֙ תּוּשַּׁ֔דֿ כַּנְּלֹֽתְֿךָֿ֥ לִבְֿגֹּ֖דֿ יִבְֿגְּדֿוּ־בָֽֿךְֿ׃ס
[‏ב] יְהֹוָ֥ה חָנֵּ֖נוּ לְךָֿ֣ קִוִּ֑ינוּ הֱיֵ֤הֿ זְרֹעָם֙ לַבְּקָרִ֔ים אַףֿ־יְשׁוּעָתֵֿ֖נוּ בְּעֵ֥תֿ צָרָֽהֿ׃
[‏ג] מִקּ֣וֹל הָמ֔וֹן נָֽדְֿדֿ֖וּ עַמִּ֑ים מֵר֣וֹמְמֻתֶ֔ךָֿ נָֽפְֿצ֖וּ גּוֹיִֽם׃
[‏ד] וְאֻסַּ֣ףֿ שְׁלַלְכֶ֔ם אֹ֖סֶףֿ הֶֽחָסִ֑יל כְּמַשַּׁ֥ק גֵּבִֿ֖ים שׁוֹקֵ֥ק בּֽוֹ׃
[‏ה] נִשְׂגָּ֣בֿ יְהֹוָ֔ה כִּ֥י שֹׁכֵֿ֖ן מָר֑וֹם מִלֵּ֣א צִיּ֔וֹן מִשְׁפָּ֖ט וּצְדָֿקָֽהֿ׃
[‏ו] וְהָיָה֙ אֱמוּנַ֣תֿ עִתֶּ֔יךָֿ חֹ֥סֶן יְשׁוּעֹ֖תֿ חָכְֿמַ֣תֿ וָדָֿ֑עַתֿ יִרְאַ֥תֿ יְהֹוָ֖ה הִ֥יא אֽוֹצָרֽוֹ׃פ
[‏ז] הֵ֚ן אֶרְאֶלָּ֔ם צָֽעֲק֖וּ חֻ֑צָהֿ מַלְאֲכֵֿ֣י שָׁל֔וֹם מַ֖ר יִבְֿכָּיֽוּן׃
[‏ח] נָשַׁ֣מּוּ מְסִלּ֔וֹתֿ שָׁבַֿ֖תֿ עֹבֵֿ֣ר אֹ֑רַח הֵפֵֿ֤ר בְּרִית֙ מָאַ֣ס עָרִ֔ים לֹ֥א חָשַׁ֖בֿ אֱנֽוֹשׁ׃
[‏ט] אָבַֿ֤ל אֻמְלְלָה֙ אָ֔רֶץ הֶחְפִּ֥יר לְבָֿנ֖וֹן קָמַ֑ל הָיָ֤הֿ הַשָּׁרוֹן֙ כָּֽעֲרָבָ֔הֿ וְנֹעֵ֥ר בָּשָׁ֖ן וְכַֿרְמֶֽל׃ס
[‏י] עַתָּ֥הֿ אָק֖וּם יֹאֿמַ֣ר יְהֹוָ֑ה עַתָּה֙ אֵֽרוֹמָ֔ם עַתָּ֖הֿ אֶנָּשֵֽׂא׃
[‏יא] תַּֽהֲר֥וּ חֲשַׁ֖שׁ תֵּ֣לְדֿוּ קַ֑שׁ רֽוּחֲכֶ֕ם אֵ֖שׁ תֹּֽאֿכַֿלְכֶֽֿם׃
[‏יב] וְהָי֥וּ עַמִּ֖ים מִשְׂרְפֿ֣וֹתֿ שִׂ֑ידֿ קוֹצִ֥ים כְּסוּחִ֖ים בָּאֵ֥שׁ יִצַּֽתּוּ׃ס
[‏יג] שִׁמְע֥וּ רְחוֹקִ֖ים אֲשֶׁ֣ר עָשִׂ֑יתִֿי וּדְֿע֥וּ קְרוֹבִֿ֖ים גְּבֻֿרָתִֽֿי׃
[‏יד] פָּֽחֲדֿ֤וּ בְֿצִיּוֹן֙ חַטָּאִ֔ים אָֽחֲזָ֥הֿ רְעָדָֿ֖הֿ חֲנֵפִֿ֑ים מִ֣י׀ יָגֿ֣וּר לָ֗נוּ אֵ֚שׁ אֽוֹכֵֿלָ֔הֿ מִֽי־יָגֿ֥וּר לָ֖נוּ מֽוֹקְדֵֿ֥י עוֹלָֽם׃
[‏טו] הֹלֵ֣ךְֿ צְדָֿק֔וֹתֿ וְדֹֿבֵֿ֖ר מֵֽישָׁרִ֑ים מֹאֵ֞ס בְּבֶֿ֣צַע מַֽעֲשַׁקּ֗וֹתֿ נֹעֵ֤ר כַּפָּיו֙ מִתְּמֹ֣ךְֿ בַּשֹּׁ֔חַדֿ אֹטֵ֤ם אָזְנוֹ֙ מִשְּׁמֹ֣עַ דָּמִ֔ים וְעֹצֵ֥ם עֵינָ֖יו מֵֽרְא֥וֹתֿ בְּרָֽע׃
[‏טז] ה֚וּא מְרוֹמִ֣ים יִשְׁכֹּ֔ן מְצָדֿ֥וֹתֿ סְלָעִ֖ים מִשְׂגַּבּ֑וֹ לַחְמ֣וֹ נִתָּ֔ן מֵימָ֖יו נֶֽאֱמָנִֽים׃
[‏יז] מֶ֥לֶךְֿ בְּיָפְֿי֖וֹ תֶּֽחֱזֶ֣ינָהֿ עֵינֶ֑יךָֿ תִּרְאֶ֖ינָהֿ אֶ֥רֶץ מַרְחַקִּֽים׃
[‏יח] לִבְּךָֿ֖ יֶהְגֶּ֣הֿ אֵימָ֑הֿ אַיֵּ֤הֿ סֹפֵֿר֙ אַיֵּ֣הֿ שֹׁקֵ֔ל אַיֵּ֖הֿ סֹפֵֿ֥ר אֶתֿ־הַמִּגְֿדָּלִֽים׃
[‏יט] אֶתֿ־עַ֥ם נוֹעָ֖ז לֹ֣א תִֿרְאֶ֑הֿ עַ֣ם עִמְקֵ֤י שָׂפָֿה֙ מִשְּׁמ֔וֹעַ נִלְעַ֥גֿ לָשׁ֖וֹן אֵ֥ין בִּינָֽהֿ׃
[‏כ] חֲזֵ֣הֿ צִיּ֔וֹן קִרְיַ֖תֿ מֽוֹעֲדֵֿ֑נוּ עֵינֶיךָ֩ תִֿרְאֶ֨ינָהֿ יְרֽוּשָׁלַ֜‍ִם נָוֶ֣הֿ שַֽׁאֲנָ֗ן אֹ֤הֶל בַּל־יִצְעָן֙ בַּל־יִסַּ֤ע יְתֵֽֿדֹֿתָֿיו֙ לָנֶ֔צַח וְכָֿל־חֲבָֿלָ֖יו בַּל־יִנָּתֵֽֿקוּ׃
[‏כא] כִּ֣י אִם־שָׁ֞ם אַדִּ֤יר יְהֹוָה֙ לָ֔נוּ מְקוֹם־נְהָרִ֥ים יְאֹרִ֖ים רַֽחֲבֵֿ֣י יָדָֿ֑יִם בַּל־תֵּ֤לֶךְֿ בּוֹ֙ אֳנִי־שַׁ֔יִט וְצִ֥י אַדִּ֖יר לֹ֥א יַֽעַבְֿרֶֽנּוּ׃
[‏כב] כִּ֤י יְהֹוָה֙ שֹֽׁפְֿטֵ֔נוּ יְהֹוָ֖ה מְחֹֽקְקֵ֑נוּ יְהֹוָ֥ה מַלְכֵּ֖נוּ ה֥וּא יֽוֹשִׁיעֵֽנוּ׃
[‏כג] נִטְּשׁ֖וּ חֲבָֿלָ֑יִךְֿ בַּל־יְחַזְּק֤וּ כֵֿן־תָּרְנָם֙ בַּל־פָּ֣רְשׂוּ נֵ֔ס אָ֣ז חֻלַּ֤ק עַֽדֿ־שָׁלָל֙ מַרְבֶּ֔הֿ פִּסְחִ֖ים בָּ֥זְזוּ בַֽֿז׃
[‏כד] וּבַֿל־יֹאֿמַ֥ר שָׁכֵֿ֖ן חָלִ֑יתִֿי הָעָ֛ם הַיֹּשֵׁ֥בֿ בָּ֖הּ נְשֻׂ֥א עָוֹֽן׃

פרק לד
[‏א] קִרְבֿ֤וּ גֿוֹיִם֙ לִשְׁמֹ֔עַ וּלְאֻמִּ֖ים הַקְשִׁ֑יבֿוּ תִּשְׁמַ֤ע הָאָ֙רֶץ֙ וּמְלֹאָ֔הּ תֵּבֵֿ֖ל וְכָֿל־צֶֽאֱצָאֶֽיהָ׃
[‏ב] כִּ֣י קֶ֤צֶףֿ לַֽיהֹוָה֙ עַל־כָּל־הַגּוֹיִ֔ם וְחֵמָ֖הֿ עַל־כָּל־צְבָֿאָ֑ם הֶֽחֱרִימָ֖ם נְתָֿנָ֥ם לַטָּֽבַֿח׃
[‏ג] וְחַלְלֵיהֶ֣ם יֻשְׁלָ֔כֿוּ וּפִֿגְֿרֵיהֶ֖ם יַֽעֲלֶ֣הֿ בָֿאְשָׁ֑ם וְנָמַ֥סּוּ הָרִ֖ים מִדָּמָֽם׃
[‏ד] וְנָמַ֙קּוּ֙ כָּל־צְבָֿ֣א הַשָּׁמַ֔יִם וְנָגֹֿ֥לּוּ כַֿסֵּ֖פֶֿר הַשָּׁמָ֑יִם וְכָֿל־צְבָֿאָ֣ם יִבּ֔וֹל כִּנְבֹֿ֤ל עָלֶה֙ מִגֶּ֔פֶֿן וּכְֿנֹבֶֿ֖לֶתֿ מִתְּאֵנָֽהֿ׃
[‏ה] כִּֽי־רִוְּתָֿ֥הֿ בַֿשָּׁמַ֖יִם חַרְבִּ֑י הִנֵּה֙ עַל־אֱדֿ֣וֹם תֵּרֵ֔דֿ וְעַל־עַ֥ם חֶרְמִ֖י לְמִשְׁפָּֽט׃
[‏ו] חֶ֣רֶבֿ לַֽיהֹוָ֞ה מָֽלְאָ֥הֿ דָֿם֙ הֻדַּ֣שְׁנָהֿ מֵחֵ֔לֶבֿ מִדַּ֤ם כָּרִים֙ וְעַתּוּדִ֔ים מֵחֵ֖לֶבֿ כִּלְי֣וֹתֿ אֵילִ֑ים כִּ֣י זֶ֤בַֿח לַֽיהֹוָה֙ בְּבָֿצְרָ֔הֿ וְטֶ֥בַֿח גָּדֿ֖וֹל בְּאֶ֥רֶץ אֱדֽֿוֹם׃
[‏ז] וְיָֽרְדֿ֤וּ רְאֵמִים֙ עִמָּ֔ם וּפָֿרִ֖ים עִם־אַבִּירִ֑ים וְרִוְּתָֿ֤הֿ אַרְצָם֙ מִדָּ֔ם וַֽעֲפָֿרָ֖ם מֵחֵ֥לֶבֿ יְדֻֿשָּֽׁן׃
[‏ח] כִּ֛י י֥וֹם נָקָ֖ם לַֽיהֹוָ֑ה שְׁנַ֥תֿ שִׁלּוּמִ֖ים לְרִ֥יבֿ צִיּֽוֹן׃
[‏ט] וְנֶֽהֶפְֿכֿ֤וּ נְחָלֶ֙יהָ֙ לְזֶ֔פֶֿתֿ וַֽעֲפָֿרָ֖הּ לְגָֿפְֿרִ֑יתֿ וְהָֽיְתָֿ֣הֿ אַרְצָ֔הּ לְזֶ֖פֶֿתֿ בֹּעֵרָֽהֿ׃
[‏י] לַ֤יְלָהֿ וְיוֹמָם֙ לֹ֣א תִֿכְֿבֶּ֔הֿ לְעוֹלָ֖ם יַֽעֲלֶ֣הֿ עֲשָׁנָ֑הּ מִדּ֤וֹר לָדֿוֹר֙ תֶּֽחֱרָ֔בֿ לְנֵ֣צַח נְצָחִ֔ים אֵ֥ין עֹבֵֿ֖ר בָּֽהּ׃
[‏יא] וִֽירֵשׁ֙וּהָ֙ קָאַ֣תֿ וְקִפּ֔וֹדֿ וְיַנְשׁ֥וֹףֿ וְעֹרֵ֖בֿ יִשְׁכְּנוּ־בָֿ֑הּ וְנָטָ֥הֿ עָלֶ֛יהָ קַֽו־תֹֿ֖הוּ וְאַבְֿנֵי־בֹֽֿהוּ׃
[‏יב] חֹרֶ֥יהָ וְאֵֽין־שָׁ֖ם מְלוּכָֿ֣הֿ יִקְרָ֑אוּ וְכָֿל־שָׂרֶ֖יהָ יִ֥הְיוּ אָֽפֶֿס׃
[‏יג] וְעָֽלְתָֿ֤הֿ אַרְמְנֹתֶ֙יהָ֙ סִירִ֔ים קִמּ֥וֹשׂ וָח֖וֹחַ בְּמִבְֿצָרֶ֑יהָ וְהָֽיְתָֿה֙ נְוֵ֣הֿ תַֿנִּ֔ים חָצִ֖יר לִבְֿנ֥וֹתֿ יַֽעֲנָֽהֿ׃
[‏יד] וּפָֿגְֿשׁ֤וּ צִיִּים֙ אֶתֿ־אִיִּ֔ים וְשָׂעִ֖יר עַל־רֵעֵ֣הוּ יִקְרָ֑א אַךְֿ־שָׁם֙ הִרְגִּ֣יעָהֿ לִּילִ֔יתֿ וּמָֽצְאָ֥הֿ לָ֖הּ מָנֽוֹחַ׃
[‏טו] שָׁ֣מָּהֿ קִנְּנָ֤הֿ קִפּוֹז֙ וַתְּמַלֵּ֔ט וּבָֿקְעָ֖הֿ וְדָֿגְֿרָ֣הֿ בְֿצִלָּ֑הּ אַךְֿ־שָׁ֛ם נִקְבְּצ֥וּ דַֿיּ֖וֹתֿ אִשָּׁ֥הֿ רְעוּתָֽֿהּ׃
[‏טז] דִּרְשׁ֨וּ מֵֽעַל־סֵ֤פֶֿר יְהֹוָה֙ וּקְרָ֔אוּ אַחַ֤תֿ מֵהֵנָּה֙ לֹ֣א נֶעְדָּ֔רָהֿ אִשָּׁ֥הֿ רְעוּתָֿ֖הּ לֹ֣א פָֿקָ֑דֿוּ כִּי־פִֿי֙ ה֣וּא צִוָּ֔הֿ וְרוּח֖וֹ ה֥וּא קִבְּצָֽן׃
[‏יז] וְהֽוּא־הִפִּ֤יל לָהֶן֙ גּוֹרָ֔ל וְיָדֿ֛וֹ חִלְּקַ֥תָּהֿ לָהֶ֖ם בַּקָּ֑ו עַדֿ־עוֹלָם֙ יִֽירָשׁ֔וּהָ לְדֿ֥וֹר וָדֿ֖וֹר יִשְׁכְּנוּ־בָֽֿהּ׃פ

פרק לה
[‏א] יְשֻׂשׂ֥וּם מִדְֿבָּ֖ר וְצִיָּ֑הֿ וְתָֿגֵֿ֧ל עֲרָבָֿ֛הֿ וְתִֿפְֿרַ֖ח כַּֽחֲבַֿצָּֽלֶתֿ׃
[‏ב] פָּרֹ֨חַ תִּפְֿרַ֜ח וְתָֿגֵ֗ל אַ֚ףֿ גִּילַ֣תֿ וְרַנֵּ֔ן כְּבֿ֤וֹדֿ הַלְּבָֿנוֹן֙ נִתַּן־לָ֔הּ הֲדַֿ֥ר הַכַּרְמֶ֖ל וְהַשָּׁר֑וֹן הֵ֛מָּהֿ יִרְא֥וּ כְֿבֽֿוֹדֿ־יְהֹוָ֖ה הֲדַֿ֥ר אֱלֹהֵֽינוּ׃ס
[‏ג] חַזְּק֖וּ יָדַֿ֣יִם רָפֿ֑וֹתֿ וּבִֿרְכַּ֥יִם כֹּשְׁל֖וֹתֿ אַמֵּֽצוּ׃
[‏ד] אִמְרוּ֙ לְנִמְהֲרֵי־לֵ֔בֿ חִזְק֖וּ אַל־תִּירָ֑אוּ הִנֵּ֤הֿ אֱלֹֽהֵיכֶֿם֙ נָקָ֣ם יָב֔וֹא גְּמ֣וּל אֱלֹהִ֔ים ה֥וּא יָבֿ֖וֹא וְישַֽׁעֲכֶֽֿם׃
[‏ה] אָ֥ז תִּפָּקַ֖חְנָהֿ עֵינֵ֣י עִוְרִ֑ים וְאָזְנֵ֥י חֵרְשִׁ֖ים תִּפָּתַֽֿחְנָהֿ׃
[‏ו] אָ֣ז יְדַֿלֵּ֤גֿ כָּֽאַיָּל֙ פִּסֵּ֔חַ וְתָֿרֹ֖ן לְשׁ֣וֹן אִלֵּ֑ם כִּֽי־נִבְֿקְע֤וּ בַֿמִּדְֿבָּר֙ מַ֔יִם וּנְחָלִ֖ים בָּֽעֲרָבָֽֿהֿ׃
[‏ז] וְהָיָ֤הֿ הַשָּׁרָב֙ לַֽאֲגַ֔ם וְצִמָּא֖וֹן לְמַבּ֣וּעֵי מָ֑יִם בִּנְוֵ֤הֿ תַֿנִּים֙ רִבְֿצָ֔הּ חָצִ֖יר לְקָנֶ֥הֿ וָגֹֽֿמֶא׃
[‏ח] וְהָֽיָהֿ־שָׁ֞ם מַסְל֣וּל וָדֶ֗רֶךְֿ וְדֶֿ֤רֶךְֿ הַקֹּ֙דֶֿשׁ֙ יִקָּ֣רֵא לָ֔הּ לֹא־יַֽעַבְֿרֶ֥נּוּ טָמֵ֖א וְהוּא־לָ֑מוֹ הֹלֵ֥ךְֿ דֶּ֛רֶךְֿ וֶֽאֱוִילִ֖ים לֹ֥א יִתְֿעֽוּ׃
[‏ט] לֹא־יִֽהְיֶ֨הֿ שָׁ֜ם אַרְיֵ֗הֿ וּפְֿרִ֤יץ חַיּוֹת֙ בַּֽל־יַֽעֲלֶ֔נָּהֿ לֹ֥א תִֿמָּצֵ֖א שָׁ֑ם וְהָֽלְכֿ֖וּ גְּאוּלִֽים׃
[‏י] וּפְֿדֿוּיֵ֨י יְהֹוָ֜ה יְשֻׁב֗וּן וּבָֿ֤אוּ צִיּוֹן֙ בְּרִנָּ֔הֿ וְשִׂמְחַ֥תֿ עוֹלָ֖ם עַל־רֹאֿשָׁ֑ם שָׂשׂ֤וֹן וְשִׂמְחָה֙ יַשִּׂ֔יגֿוּ וְנָ֖סוּ יָגֿ֥וֹן וַֽאֲנָחָֽהֿ׃פ

פרק לו
[‏א] וַיְהִ֡י בְּאַרְבַּע֩ עֶשְׂרֵ֨הֿ שָׁנָ֜הֿ לַמֶּ֣לֶךְֿ חִזְקִיָּ֗הוּ עָלָ֞הֿ סַנְחֵרִ֤יבֿ מֶֽלֶךְֿ־אַשּׁוּר֙ עַ֣ל כָּל־עָרֵ֧י יְהוּדָֿ֛הֿ הַבְּצֻר֖וֹתֿ וַֽיִּתְֿפְּשֵֽׂם׃
[‏ב] וַיִּשְׁלַ֣ח מֶֽלֶךְֿ־אַשּׁ֣וּר׀ אֶתֿ־רַבֿ־שָׁקֵ֨הֿ מִלָּכִֿ֧ישׁ ירושל֛מה אֶל־הַמֶּ֥לֶךְֿ חִזְקִיָּ֖הוּ בְּחֵ֣יל כָּבֵֿ֑דֿ וַֽיַּֽעֲמֹ֗דֿ בִּתְֿעָלַת֙ הַבְּרֵכָֿ֣הֿ הָֽעֶלְיוֹנָ֔הֿ בִּמְסִלַּ֖תֿ שְׂדֵֿ֥הֿ כֿוֹבֵֽֿס׃
[‏ג] וַיֵּצֵ֥א אֵלָ֛יו אֶלְיָקִ֥ים בֶּן־חִלְקִיָּ֖הוּ אֲשֶׁ֣ר עַל־הַבָּ֑יִתֿ וְשֶׁבְֿנָא֙ הַסֹּפֵ֔ר וְיוֹאָ֥ח בֶּן־אָסָ֖ףֿ הַמַּזְכִּֽיר׃
[‏ד] וַיֹּ֤אֿמֶר אֲלֵיהֶם֙ רַבֿ־שָׁקֵ֔הֿ אִמְרוּ־נָ֖א אֶל־חִזְקִיָּ֑הוּ כֹּֽהֿ־אָמַ֞ר הַמֶּ֤לֶךְֿ הַגָּדֿוֹל֙ מֶ֣לֶךְֿ אַשּׁ֔וּר מָ֧הֿ הַבִּטָּח֛וֹן הַזֶּ֖הֿ אֲשֶׁ֥ר בָּטָֽחְתָּ׃
[‏ה] אָמַ֙רְתִּי֙ אַךְֿ־דְּבַֿר־שְׂפָֿתַ֔יִם עֵצָ֥הֿ וּגְֿבֿוּרָ֖הֿ לַמִּלְחָמָ֑הֿ עַתָּה֙ עַל־מִ֣י בָֿטַ֔חְתָּ כִּ֥י מָרַ֖דְֿתָּ בִּֽי׃
[‏ו] הִנֵּ֣הֿ בָֿטַ֡חְתָּ עַל־מִשְׁעֶנֶת֩ הַקָּנֶ֨הֿ הָֽרָצ֤וּץ הַזֶּה֙ עַל־מִצְרַ֔יִם אֲשֶׁ֨ר יִסָּמֵ֥ךְֿ אִישׁ֙ עָלָ֔יו וּבָֿ֥א בְֿכַֿפּ֖וֹ וּנְקָבָֿ֑הּ כֵּ֚ן פַּרְעֹ֣הֿ מֶֽלֶךְֿ־מִצְרַ֔יִם לְכָֽֿל־הַבֹּֽטְחִ֖ים עָלָֽיו׃
[‏ז] וְכִֿי־תֹֿאֿמַ֣ר אֵלַ֔י אֶל־יְהֹוָ֥ה אֱלֹהֵ֖ינוּ בָּטָ֑חְנוּ הֲלוֹא־ה֗וּא אֲשֶׁ֨ר הֵסִ֤יר חִזְקִיָּ֙הוּ֙ אֶתֿ־בָּֽמֹתָֿ֣יו וְאֶתֿ־מִזְבְּחֹתָ֔יו וַיֹּ֤אֿמֶר לִֽיהוּדָֿה֙ וְלִיר֣וּשָׁלַ֔‍ִם לִפְֿנֵ֛י הַמִּזְבֵּ֥חַ הַזֶּ֖הֿ תִּֽשְׁתַּֽחֲווּ׃
[‏ח] וְעַתָּה֙ הִתְֿעָ֣רֶבֿ נָ֔א אֶתֿ־אֲדֹֿנִ֖י הַמֶּ֣לֶךְֿ אַשּׁ֑וּר וְאֶתְּנָ֤הֿ לְךָ֙ אַלְפַּ֣יִם סוּסִ֔ים אִם־תּוּכַ֕ל לָ֥תֶֿתֿ לְךָֿ֖ רֹֽכְֿבִֿ֥ים עֲלֵיהֶֽם׃
[‏ט] וְאֵ֣יךְֿ תָּשִׁ֗יבֿ אֵ֠תֿ פְּנֵ֨י פַֿחַ֥תֿ אַחַ֛דֿ עַבְֿדֵֿ֥י אֲדֹֿנִ֖י הַקְטַנִּ֑ים וַתִּבְֿטַ֤ח לְךָ֙ עַל־מִצְרַ֔יִם לְרֶ֖כֶֿבֿ וּלְפָֽֿרָשִֽׁים׃
[‏י] וְעַתָּה֙ הֲמִבַּלְעֲדֵֿ֣י יְהֹוָ֔ה עָלִ֛יתִֿי עַל־הָאָ֥רֶץ הַזֹּ֖אֿתֿ לְהַשְׁחִיתָֿ֑הּ יְהֹוָה֙ אָמַ֣ר אֵלַ֔י עֲלֵ֛הֿ אֶל־הָאָ֥רֶץ הַזֹּ֖אֿתֿ וְהַשְׁחִיתָֽֿהּ׃
[‏יא] וַיֹּ֣אֿמֶר אֶלְיָקִים֩ וְשֶׁבְֿנָ֨א וְיוֹאָ֜ח אֶל־רַבֿ־שָׁקֵ֗הֿ דַּבֶּר־נָ֤א אֶל־עֲבָֿדֶ֙יךָ֙ אֲרָמִ֔יתֿ כִּ֥י שֹֽׁמְעִ֖ים אֲנָ֑חְנוּ וְאַל־תְּדַֿבֵּ֤ר אֵלֵ֙ינוּ֙ יְהוּדִ֔יתֿ בְּאָזְנֵ֣י הָעָ֔ם אֲשֶׁ֖ר עַל־הַחוֹמָֽהֿ׃
[‏יב] וַיֹּ֣אֿמֶר רַבֿ־שָׁקֵ֗הֿ הַאֶ֨ל אֲדֹֿנֶ֤יךָֿ וְאֵלֶ֙יךָ֙ שְׁלָחַ֣נִי אֲדֹֿנִ֔י לְדַֿבֵּ֖ר אֶתֿ־הַדְּבָֿרִ֣ים הָאֵ֑לֶּהֿ הֲלֹ֣א עַל־הָֽאֲנָשִׁ֗ים הַיֹּֽשְׁבִֿים֙ עַל־הַ֣חוֹמָ֔הֿ לֶֽאֱכֹֿ֣ל אֶתֿ־חֽראיה֗ם וְלִשְׁתּ֛וֹתֿ אֶתֿ־שי֥ניה֖ם עִמָּכֶֽֿם׃
[‏יג] וַֽיַּֽעֲמֹד֙ רַבֿ־שָׁקֵ֔הֿ וַיִּקְרָ֥א בְֿקֽוֹל־גָּדֿ֖וֹל יְהוּדִֿ֑יתֿ וַיֹּ֕אֿמֶר שִׁמְע֗וּ אֶתֿ־דִּבְֿרֵ֛י הַמֶּ֥לֶךְֿ הַגָּדֿ֖וֹל מֶ֥לֶךְֿ אַשּֽׁוּר׃
[‏יד] כֹּ֚הֿ אָמַ֣ר הַמֶּ֔לֶךְֿ אַל־יַשִּׁ֥א לָכֶֿ֖ם חִזְקִיָּ֑הוּ כִּ֥י לֹֽא־יוּכַֿ֖ל לְהַצִּ֥יל אֶתְֿכֶֽֿם׃
[‏טו] וְאַל־יַבְֿטַ֨ח אֶתְֿכֶֿ֤ם חִזְקִיָּ֙הוּ֙ אֶל־יְהֹוָ֣ה לֵאֿמֹ֔ר הַצֵּ֥ל יַצִּילֵ֖נוּ יְהֹוָ֑ה לֹ֤א תִֿנָּתֵֿן֙ הָעִ֣יר הַזֹּ֔אֿתֿ בְּיַ֖דֿ מֶ֥לֶךְֿ אַשּֽׁוּר׃
[‏טז] אַֽל־תִּשְׁמְע֖וּ אֶל־חִזְקִיָּ֑הוּ ס כִּי֩ כֹ֨הֿ אָמַ֜ר הַמֶּ֣לֶךְֿ אַשּׁ֗וּר עֲשֽׂוּ־אִתִּ֤י בְֿרָכָֿה֙ וּצְא֣וּ אֵלַ֔י וְאִכְֿל֤וּ אִישׁ־גַּפְֿנוֹ֙ וְאִ֣ישׁ תְּאֵנָת֔וֹ וּשְׁתֿ֖וּ אִ֥ישׁ מֵי־בֿוֹרֽוֹ׃
[‏יז] עַדֿ־בֹּאִ֕י וְלָֽקַחְתִּ֥י אֶתְֿכֶֿ֖ם אֶל־אֶ֣רֶץ כְּאַרְצְכֶֿ֑ם אֶ֤רֶץ דָּגָֿן֙ וְתִֿיר֔וֹשׁ אֶ֥רֶץ לֶ֖חֶם וּכְֿרָמִֽים׃
[‏יח] פֶּן־יַסִּ֨יתֿ אֶתְֿכֶֿ֤ם חִזְקִיָּ֙הוּ֙ לֵאֿמֹ֔ר יְהֹוָ֖ה יַצִּילֵ֑נוּ הַהִצִּ֜ילוּ אֱלֹהֵ֤י הַגּוֹיִם֙ אִ֣ישׁ אֶתֿ־אַרְצ֔וֹ מִיַּ֖דֿ מֶ֥לֶךְֿ אַשּֽׁוּר׃
[‏יט] אַיֵּ֞הֿ אֱלֹהֵ֤י חֲמָת֙ וְאַרְפָּ֔דֿ אַיֵּ֖הֿ אֱלֹהֵ֣י סְפַֿרְוָ֑יִם וְכִֽֿי־הִצִּ֥ילוּ אֶתֿ־שֹֽׁמְר֖וֹן מִיָּדִֽֿי׃
[‏כ] מִ֗י בְּכָֿל־אֱלֹהֵ֤י הָֽאֲרָצוֹת֙ הָאֵ֔לֶּהֿ אֲשֶׁר־הִצִּ֥ילוּ אֶתֿ־אַרְצָ֖ם מִיָּדִֿ֑י כִּֽי־יַצִּ֧יל יְהֹוָ֛ה אֶתֿ־יְרֽוּשָׁלַ֖‍ִם מִיָּדִֽֿי׃
[‏כא] ‍ֽוַיַּֽחֲרִ֔ישׁוּ וְלֹֽא־עָנ֥וּ אֹתֿ֖וֹ דָּבָֿ֑ר כִּֽי־מִצְוַ֨תֿ הַמֶּ֥לֶךְֿ הִ֛יא לֵאֿמֹ֖ר לֹ֥א תַֽֿעֲנֻֽהוּ׃
[‏כב] וַיָּבֹֿ֣א אֶלְיָקִ֣ים בֶּן־חִלְקִיָּ֣הוּ אֲשֶׁר־עַל־הַ֠בַּיִתֿ וְשֶׁבְֿנָ֨א הַסּוֹפֵ֜ר וְיוֹאָ֨ח בֶּן־אָסָ֧ףֿ הַמַּזְכִּ֛יר אֶל־חִזְקִיָּ֖הוּ קְרוּעֵ֣י בְֿגָֿדִֿ֑ים וַיַּגִּ֣ידֿוּ ל֔וֹ אֵ֖תֿ דִּבְֿרֵ֥י רַבֿ־שָׁקֵֽהֿ׃ס

פרק לז
[‏א] וַיְהִ֗י כִּשְׁמֹ֙עַ֙ הַמֶּ֣לֶךְֿ חִזְקִיָּ֔הוּ וַיִּקְרַ֖ע אֶתֿ־בְּגָֿדָֿ֑יו וַיִּתְֿכַּ֣ס בַּשָּׂ֔ק וַיָּבֹֿ֖א בֵּ֥יתֿ יְהֹוָֽה׃
[‏ב] וַ֠יִּשְׁלַח אֶתֿ־אֶלְיָקִ֨ים אֲשֶׁר־עַל־הַבַּ֜יִתֿ וְאֵ֣תֿ׀ שֶׁבְֿנָ֣א הַסּוֹפֵ֗ר וְאֵת֙ זִקְנֵ֣י הַכֹּֽהֲנִ֔ים מִתְֿכַּסִּ֖ים בַּשַּׂקִּ֑ים אֶל־יְשַׁעְיָ֥הוּ בֶֿן־אָמ֖וֹץ הַנָּבִֽֿיא׃
[‏ג] וַיֹּֽאֿמְר֣וּ אֵלָ֗יו כֹּ֚הֿ אָמַ֣ר חִזְקִיָּ֔הוּ יֽוֹם־צָרָ֧הֿ וְתֿוֹכֵֿחָ֛הֿ וּנְאָצָ֖הֿ הַיּ֣וֹם הַזֶּ֑הֿ כִּ֣י בָֿ֤אוּ בָֿנִים֙ עַדֿ־מַשְׁבֵּ֔ר וְכֹֿ֥חַ אַ֖יִן לְלֵדָֽֿהֿ׃
[‏ד] אוּלַ֡י יִשְׁמַע֩ יְהֹוָ֨ה אֱלֹהֶ֜יךָֿ אֵ֣תֿ׀ דִּבְֿרֵ֣י רַבֿ־שָׁקֵ֗הֿ אֲשֶׁר֩ שְׁלָח֨וֹ מֶֽלֶךְֿ־אַשּׁ֤וּר׀ אֲדֹֿנָיו֙ לְחָרֵף֙ אֱלֹהִ֣ים חַ֔י וְהוֹכִ֙יחַ֙ בַּדְּבָֿרִ֔ים אֲשֶׁ֥ר שָׁמַ֖ע יְהֹוָ֣ה אֱלֹהֶ֑יךָֿ וְנָשָׂ֣אֿתָֿ תְֿפִֿלָּ֔הֿ בְּעַ֥דֿ הַשְּׁאֵרִ֖יתֿ הַנִּמְצָאָֽהֿ׃
[‏ה] וַיָּבֹ֗אוּ עַבְֿדֵֿ֛י הַמֶּ֥לֶךְֿ חִזְקִיָּ֖הוּ אֶל־יְשַׁעְיָֽהוּ׃
[‏ו] וַיֹּ֤אֿמֶר אֲלֵיהֶם֙ יְשַׁעְיָ֔הוּ כֹּ֥הֿ תֹֽֿאֿמְר֖וּן אֶל־אֲדֹֽֿנֵיכֶֿ֑ם כֹּ֣הֿ׀ אָמַ֣ר יְהֹוָ֗ה אַל־תִּירָא֙ מִפְּנֵ֤י הַדְּבָֿרִים֙ אֲשֶׁ֣ר שָׁמַ֔עְתָּ אֲשֶׁ֧ר גִּדְּפֿ֛וּ נַֽעֲרֵ֥י מֶלֶךְֿ־אַשּׁ֖וּר אוֹתִֽֿי׃
[‏ז] הִנְנִ֨י נוֹתֵֿ֥ן בּוֹ֙ ר֔וּחַ וְשָׁמַ֥ע שְׁמוּעָ֖הֿ וְשָׁ֣בֿ אֶל־אַרְצ֑וֹ וְהִפַּלְתִּ֥יו בַּחֶ֖רֶבֿ בְּאַרְצֽוֹ׃
[‏ח] וַיָּ֙שָׁב֙ רַבֿ־שָׁקֵ֔הֿ וַיִּמְצָא֙ אֶתֿ־מֶ֣לֶךְֿ אַשּׁ֔וּר נִלְחָ֖ם עַל־לִבְֿנָ֑הֿ כִּ֣י שָׁמַ֔ע כִּ֥י נָסַ֖ע מִלָּכִֽֿישׁ׃
[‏ט] וַיִּשְׁמַ֗ע עַל־תִּרְהָ֤קָהֿ מֶֽלֶךְֿ־כּוּשׁ֙ לֵאֿמֹ֔ר יָצָ֖א לְהִלָּחֵ֣ם אִתָּ֑ךְֿ וַיִּשְׁמַע֙ וַיִּשְׁלַ֣ח מַלְאָכִ֔ים אֶל־חִזְקִיָּ֖הוּ לֵאֿמֹֽר׃
[‏י] כֹּ֣הֿ תֹֽֿאֿמְר֗וּן אֶל־חִזְקִיָּ֤הוּ מֶֽלֶךְֿ־יְהוּדָֿה֙ לֵאֿמֹ֔ר אַל־יַשִּׁאֲךָֿ֣ אֱלֹהֶ֔יךָֿ אֲשֶׁ֥ר אַתָּ֛הֿ בּוֹטֵ֥חַ בּ֖וֹ לֵאֿמֹ֑ר לֹ֤א תִֿנָּתֵֿן֙ יְר֣וּשָׁלַ֔‍ִם בְּיַ֖דֿ מֶ֥לֶךְֿ אַשּֽׁוּר׃
[‏יא] הִנֵּ֣הֿ׀ אַתָּ֣הֿ שָׁמַ֗עְתָּ אֲשֶׁ֨ר עָשׂ֜וּ מַלְכֵֿ֥י אַשּׁ֛וּר לְכָֿל־הָֽאֲרָצ֖וֹתֿ לְהַֽחֲרִימָ֑ם וְאַתָּ֖הֿ תִּנָּצֵֽל׃
[‏יב] הַהִצִּ֨ילוּ אוֹתָ֜ם אֱלֹהֵ֤י הַגּוֹיִם֙ אֲשֶׁ֣ר הִשְׁחִ֣יתֿוּ אֲבֿוֹתַ֔י אֶתֿ־גּוֹזָ֖ן וְאֶתֿ־חָרָ֑ן וְרֶ֥צֶףֿ וּבְֿנֵי־עֶ֖דֶֿן אֲשֶׁ֥ר בִּתְֿלַשָּֽׂר׃
[‏יג] אַיֵּ֤הֿ מֶֽלֶךְֿ־חֲמָת֙ וּמֶ֣לֶךְֿ אַרְפָּ֔דֿ וּמֶ֖לֶךְֿ לָעִ֣יר סְפַֿרְוָ֑יִם הֵנַ֖ע וְעִוָּֽהֿ׃
[‏יד] וַיִּקַּ֨ח חִזְקִיָּ֧הוּ אֶתֿ־הַסְּפָֿרִ֛ים מִיַּ֥דֿ הַמַּלְאָכִֿ֖ים וַיִּקְרָאֵ֑הוּ וַיַּ֙עַל֙ בֵּ֣יתֿ יְהֹוָ֔ה וַיִּפְֿרְשֵׂ֥הוּ חִזְקִיָּ֖הוּ לִפְֿנֵ֥י יְהֹוָֽה׃ס
[‏טו] וַיִּתְֿפַּלֵּל֙ חִזְקִיָּ֔הוּ אֶל־יְהֹוָ֖ה לֵאֿמֹֽר׃
[‏טז] יְהֹוָ֨ה צְבָֿא֜וֹתֿ אֱלֹהֵ֤י יִשְׂרָאֵל֙ יֹשֵׁ֣בֿ הַכְּרֻבִ֔ים אַתָּהֿ־ה֤וּא הָֽאֱלֹהִים֙ לְבַֿדְּךָ֔ לְכֹֿ֖ל מַמְלְכֿ֣וֹתֿ הָאָ֑רֶץ אַתָּ֣הֿ עָשִׂ֔יתָֿ אֶתֿ־הַשָּׁמַ֖יִם וְאֶתֿ־הָאָֽרֶץ׃
[‏יז] הַטֵּ֨הֿ יְהֹוָ֤ה׀ אָזְנְךָ֙ וּשְׁמָ֔ע פְּקַ֧ח יְהֹוָ֛ה עֵינֶ֖ךָֿ וּרְאֵ֑הֿ וּשְׁמַ֗ע אֵ֚תֿ כָּל־דִּבְֿרֵ֣י סַנְחֵרִ֔יבֿ אֲשֶׁ֣ר שָׁלַ֔ח לְחָרֵ֖ףֿ אֱלֹהִ֥ים חָֽי׃
[‏יח] אָמְנָ֖ם יְהֹוָ֑ה הֶֽחֱרִ֜יבֿוּ מַלְכֵֿ֥י אַשּׁ֛וּר אֶתֿ־כָּל־הָֽאֲרָצ֖וֹתֿ וְאֶתֿ־אַרְצָֽם׃
[‏יט] וְנָתֹֿ֥ן אֶתֿ־אֱלֹֽהֵיהֶ֖ם בָּאֵ֑שׁ כִּי֩ ל֨אֺ אֱלֹהִ֜ים הֵ֗מָּהֿ כִּ֣י אִם־מַֽעֲשֵׂ֧הֿ יְדֵֽֿי־אָדָֿ֛ם עֵ֥ץ וָאֶ֖בֶֿן ‍ֽוַיְאַבְּדֽֿוּם׃
[‏כ] וְעַתָּה֙ יְהֹוָ֣ה אֱלֹהֵ֔ינוּ הֽוֹשִׁיעֵ֖נוּ מִיָדֿ֑וֹ וְיֵֽדְֿעוּ֙ כָּל־מַמְלְכֿ֣וֹתֿ הָאָ֔רֶץ כִּֽי־אַתָּ֥הֿ יְהֹוָ֖ה לְבַֿדֶּֽךָֿ׃
[‏כא] וַיִּשְׁלַח֙ יְשַׁעְיָ֣הוּ בֶֿן־אָמ֔וֹץ אֶל־חִזְקִיָּ֖הוּ לֵאֿמֹ֑ר כֹּֽהֿ־אָמַ֤ר יְהֹוָה֙ אֱלֹהֵ֣י יִשְׂרָאֵ֔ל אֲשֶׁר֙ הִתְֿפַּלַּ֣לְתָּ אֵלַ֔י אֶל־סַנְחֵרִ֖יבֿ מֶ֥לֶךְֿ אַשּֽׁוּר׃
[‏כב] זֶ֣הֿ הַדָּבָ֔ר אֲשֶׁר־דִּבֶּ֥ר יְהֹוָ֖ה עָלָ֑יו בָּזָ֨הֿ לְךָ֜ לָֽעֲגָֿ֣הֿ לְךָ֗ בְּתֿוּלַת֙ בַּתֿ־צִיּ֔וֹן אַֽחֲרֶ֙יךָ֙ רֹ֣אֿשׁ הֵנִ֔יעָהֿ בַּ֖תֿ יְרֽוּשָׁלָֽ‍ִם׃
[‏כג] אֶתֿ־מִ֤י חֵרַפְֿתָּ֙ וְגִֿדַּ֔פְֿתָּ וְעַל־מִ֖י הֲרִימ֣וֹתָֿהֿ קּ֑וֹל וַתִּשָּׂ֥א מָר֛וֹם עֵינֶ֖יךָֿ אֶל־קְדֿ֥וֹשׁ יִשְׂרָאֵֽל׃
[‏כד] בְּיַ֣דֿ עֲבָֿדֶֿיךָ֘ חֵרַ֣פְֿתָּ׀ אֲדֹֿנָי֒ וַתֹּ֗אֿמֶר בְּרֹ֥בֿ רִכְֿבִּ֛י אֲנִ֥י עָלִ֛יתִֿי מְר֥וֹם הָרִ֖ים יַרְכְּתֵֿ֣י לְבָֿנ֑וֹן וְאֶכְֿרֹ֞תֿ קוֹמַ֤תֿ אֲרָזָיו֙ מִבְֿחַ֣ר בְּרֹשָׁ֔יו וְאָבֿוֹא֙ מְר֣וֹם קִצּ֔וֹ יַ֖עַר כַּרְמִלּֽוֹ׃
[‏כה] אֲנִ֥י קַ֖רְתִּי וְשָׁתִֿ֣יתִֿי מָ֑יִם וְאַחְרִב֙ בְּכַֿףֿ־פְּעָמַ֔י כֹּ֖ל יְאֹרֵ֥י מָצֽוֹר׃
[‏כו] הֲלֽוֹא־שָׁמַ֤עְתָּ לְמֵֽרָחוֹק֙ אוֹתָֿ֣הּ עָשִׂ֔יתִֿי מִ֥ימֵי קֶ֖דֶֿם וִיצַרְתִּ֑יהָ עַתָּ֣הֿ הֲבֵֿאֿתִ֔יהָ וּתְֿהִ֗י לְהַשְׁא֛וֹתֿ גַּלִּ֥ים נִצִּ֖ים עָרִ֥ים בְּצֻרֽוֹתֿ׃
[‏כז] וְיֹֽשְׁבֵֿיהֶן֙ קִצְרֵי־יָ֔דֿ חַ֖תּוּ וָבֹֿ֑שׁוּ הָי֞וּ עֵ֤שֶׂבֿ שָׂדֶֿה֙ וִ֣ירַק דֶּ֔שֶׁא חֲצִ֣יר גַּגּ֔וֹתֿ וּשְׁדֵֿמָ֖הֿ לִפְֿנֵ֥י קָמָֽהֿ׃
[‏כח] וְשִׁבְֿתְּךָֿ֛ וְצֵאֿתְֿךָֿ֥ וּבֿוֹאֲךָֿ֖ יָדָֿ֑עְתִּי וְאֵ֖תֿ הִֽתְֿרַגֶּזְךָֿ֥ אֵלָֽי׃
[‏כט] יַ֚עַן הִתְֿרַגֶּזְךָֿ֣ אֵלַ֔י וְשַֽׁאֲנַנְךָֿ֖ עָלָ֣הֿ בְֿאָזְנָ֑י וְשַׂמְתִּ֨י חַחִ֜י בְּאַפֶּ֗ךָֿ וּמִתְֿגִּי֙ בִּשְׂפָֿתֶ֔יךָֿ וַֽהֲשִׁ֣יבֹֿתִ֔יךָֿ בַּדֶּ֖רֶךְֿ אֲשֶׁר־בָּ֥אֿתָֿ בָּֽהּ׃
[‏ל] וְזֶהֿ־לְּךָֿ֣ הָא֔וֹתֿ אָכֿ֤וֹל הַשָּׁנָה֙ סָפִ֔יחַ וּבַֿשָּׁנָ֥הֿ הַשֵּׁנִ֖יתֿ שָׁחִ֑יס וּבַֿשָּׁנָ֣הֿ הַשְּׁלִישִׁ֗יתֿ זִרְע֧וּ וְקִצְר֛וּ וְנִטְע֥וּ כְֿרָמִ֖ים וְאָכֿוֹל פִֿרְיָֽם׃
[‏לא] וְיָ֨סְפָ֜הֿ פְּלֵיטַ֧תֿ בֵּֽיתֿ־יְהוּדָֿ֛הֿ הַנִּשְׁאָרָ֖הֿ שֹׁ֣רֶשׁ לְמָ֑טָּהֿ וְעָשָׂ֥הֿ פְֿרִ֖י לְמָֽעְלָהֿ׃
[‏לב] כִּ֤י מִירֽוּשָׁלַ֙‍ִם֙ תֵּצֵ֣א שְׁאֵרִ֔יתֿ וּפְֿלֵיטָ֖הֿ מֵהַ֣ר צִיּ֑וֹן קִנְאַ֛תֿ יְהֹוָ֥ה צְבָֿא֖וֹתֿ תַּֽעֲשֶׂהֿ־זֹּֽאֿתֿ׃ס
[‏לג] לָכֵ֗ן כֹּֽהֿ־אָמַ֤ר יְהֹוָה֙ אֶל־מֶ֣לֶךְֿ אַשּׁ֔וּר לֹ֤א יָבֿוֹא֙ אֶל־הָעִ֣יר הַזֹּ֔אֿתֿ וְלֹֽא־יוֹרֶ֥הֿ שָׁ֖ם חֵ֑ץ וְלֹֽא־יְקַדְּמֶ֣נָּהֿ מָגֵ֔ן וְלֹֽא־יִשְׁפֹּ֥ךְֿ עֳלֶ֖יהָ סֹֽלְלָֽהֿ׃
[‏לד] בַּדֶּ֥רֶךְֿ אֲשֶׁר־בָּ֖א בָּ֣הּ יָשׁ֑וּבֿ וְאֶל־הָעִ֥יר הַזֹּ֛אֿתֿ לֹ֥א יָבֿ֖וֹא נְאֻם־יְהֹוָֽה׃
[‏לה] וְגַֿנּוֹתִֿ֛י עַל־הָעִ֥יר הַזֹּ֖אֿתֿ לְהֽוֹשִׁיעָ֑הּ לְמַֽעֲנִ֔י וּלְמַ֖עַן דָּוִ֥דֿ עַבְֿדִּֽי׃ס
[‏לו] וַיֵּצֵ֣א׀ מַלְאַ֣ךְֿ יְהֹוָ֗ה וַיַּכֶּה֙ בְּמַֽחֲנֵ֣הֿ אַשּׁ֔וּר מֵאָ֛הֿ וּשְׁמֹנִ֥ים וַֽחֲמִשָּׁ֖הֿ אָ֑לֶףֿ וַיַּשְׁכִּ֣ימוּ בַֿבֹּ֔קֶר וְהִנֵּ֥הֿ כֻֿלָּ֖ם פְּגָֿרִ֥ים מֵתִֽֿים׃
[‏לז] וַיִּסַּ֣ע וַיֵּ֔לֶךְֿ וַיָּ֖שָׁבֿ סַנְחֵרִ֣יבֿ מֶֽלֶךְֿ־אַשּׁ֑וּר וַיֵּ֖שֶׁבֿ בְּנִֽינְוֵֽהֿ׃
[‏לח] וַיְהִי֩ ה֨וּא מִֽשְׁתַּֽחֲוֶ֜הֿ בֵּ֣יתֿ׀ נִסְרֹ֣ךְֿ אֱלֹהָ֗יו וְֽאַדְֿרַמֶּ֨לֶךְֿ וְשַׂרְאֶ֤צֶר בָּנָיו֙ הִכֻּ֣הוּ בַֿחֶ֔רֶבֿ וְהֵ֥מָּהֿ נִמְלְט֖וּ אֶ֣רֶץ אֲרָרָ֑ט וַיִּמְלֹ֛ךְֿ אֵֽסַר־חַדֹּ֥ן בְּנ֖וֹ תַּחְתָּֽיו׃ס

פרק לח
[‏א] בַּיָּמִ֣ים הָהֵ֔ם חָלָ֥הֿ חִזְקִיָּ֖הוּ לָמ֑וּתֿ וַיָּבֿ֣וֹא אֵ֠לָיו יְשַׁעְיָ֨הוּ בֶֿן־אָמ֜וֹץ הַנָּבִ֗יא וַיֹּ֨אֿמֶר אֵלָ֜יו כֹּֽהֿ־אָמַ֤ר יְהֹוָה֙ צַ֣ו לְבֵֿיתֶ֔ךָֿ כִּ֛י מֵ֥תֿ אַתָּ֖הֿ וְלֹ֥א תִֽֿחְיֶֽהֿ׃
[‏ב] וַיַּסֵּ֧בֿ חִזְקִיָּ֛הוּ פָּנָ֖יו אֶל־הַקִּ֑יר וַיִּתְֿפַּלֵּ֖ל אֶל־יְהֹוָֽה׃
[‏ג] וַיֹּאֿמַ֗ר אָֽנָּ֤הֿ יְהֹוָה֙ זְכָֿר־נָ֞א אֵ֣תֿ אֲשֶׁ֧ר הִתְֿהַלַּ֣כְֿתִּי לְפָֿנֶ֗יךָֿ בֶּֽאֱמֶת֙ וּבְֿלֵ֣בֿ שָׁלֵ֔ם וְהַטּ֥וֹבֿ בְּעֵינֶ֖יךָֿ עָשִׂ֑יתִֿי וַיֵּ֥בְֿךְּ חִזְקִיָּ֖הוּ בְּכִֿ֥י גָֿדֽֿוֹל׃ס
[‏ד] ‍ֽוַיְהִי֙ דְּבַֿר־יְהֹוָ֔ה אֶל־יְשַׁעְיָ֖הוּ לֵאֿמֹֽר׃
[‏ה] הָל֞וֹךְֿ וְאָֽמַרְתָּ֣ אֶל־חִזְקִיָּ֗הוּ כֹּֽהֿ־אָמַ֤ר יְהֹוָה֙ אֱלֹהֵי֙ דָּוִ֣דֿ אָבִ֔יךָֿ שָׁמַ֙עְתִּי֙ אֶתֿ־תְּפִֿלָּתֶ֔ךָֿ רָאִ֖יתִֿי אֶתֿ־דִּמְעָתֶֿ֑ךָֿ הִנְנִי֙ יוֹסִ֣ףֿ עַל־יָמֶ֔יךָֿ חֲמֵ֥שׁ עֶשְׂרֵ֖הֿ שָׁנָֽהֿ׃
[‏ו] וּמִכַּ֤ףֿ מֶֽלֶךְֿ־אַשּׁוּר֙ אַצִּ֣ילְךָ֔ וְאֵ֖תֿ הָעִ֣יר הַזֹּ֑אֿתֿ וְגַֿנּוֹתִֿ֖י עַל־הָעִ֥יר הַזֹּֽאֿתֿ׃
[‏ז] וְזֶהֿ־לְּךָֿ֥ הָא֖וֹתֿ מֵאֵ֣תֿ יְהֹוָ֑ה אֲשֶׁר֙ יַֽעֲשֶׂ֣הֿ יְהֹוָ֔ה אֶתֿ־הַדָּבָֿ֥ר הַזֶּ֖הֿ אֲשֶׁ֥ר דִּבֵּֽר׃
[‏ח] הִנְנִ֣י מֵשִׁ֣יבֿ אֶתֿ־צֵ֣ל ‍ֽהַמַּֽעֲל֡וֹתֿ אֲשֶׁ֣ר יָֽרְדָֿה֩ בְֿמַֽעֲל֨וֹתֿ אָחָ֥ז בַּשֶּׁ֛מֶשׁ אֲחֹרַנִּ֖יתֿ עֶ֣שֶׂר מַֽעֲל֑וֹתֿ וַתָּ֤שָׁבֿ הַשֶּׁ֙מֶשׁ֙ עֶ֣שֶׂר מַֽעֲל֔וֹתֿ בַּֽמַּֽעֲל֖וֹתֿ אֲשֶׁ֥ר יָרָֽדָֿהֿ׃ס
[‏ט] מִכְֿתָּ֖בֿ לְחִזְקִיָּ֣הוּ מֶֽלֶךְֿ־יְהוּדָֿ֑הֿ בַּֽחֲלֹת֕וֹ וַיְחִ֖י מֵֽחָלְיֽוֹ׃
[‏י] אֲנִ֣י אָמַ֗רְתִּי בִּדְֿמִ֥י יָמַ֛י אֵלֵ֖כָֿהֿ בְּשַֽׁעֲרֵ֣י שְׁא֑וֹל פֻּקַּ֖דְֿתִּי יֶ֥תֶֿר שְׁנוֹתָֽֿי׃
[‏יא] אָמַ֙רְתִּי֙ לֹֽא־אֶרְאֶ֣הֿ יָ֔הּ יָ֖הּ בְּאֶ֣רֶץ הַֽחַיִּ֑ים לֹֽא־אַבִּ֥יט אָדָֿ֛ם ע֖וֹדֿ עִם־י֥וֹשְׁבֵֿי חָֽדֶֿל׃
[‏יב] דּוֹרִ֗י נִסַּ֧ע וְנִגְֿלָ֛הֿ מִנִּ֖י כְּאֹ֣הֶל רֹעִ֑י קִפַּ֨דְֿתִּי כָֿאֹרֵ֤גֿ חַיַּי֙ מִדַּלָּ֣הֿ יְבַֿצְּעֵ֔נִי מִיּ֥וֹם עַדֿ־לַ֖יְלָהֿ תַּשְׁלִימֵֽנִי׃
[‏יג] שִׁוִּ֤יתִֿי עַדֿ־בֹּ֙קֶר֙ כָּֽאֲרִ֔י כֵּ֥ן יְשַׁבֵּ֖ר כָּל־עַצְמוֹתָֿ֑י מִיּ֥וֹם עַדֿ־לַ֖יְלָהֿ תַּשְׁלִימֵֽנִי׃
[‏יד] כְּס֤וּס עָגֿוּר֙ כֵּ֣ן אֲצַפְֿצֵ֔ףֿ אֶהְגֶּ֖הֿ כַּיּוֹנָ֑הֿ דַּלּ֤וּ עֵינַי֙ לַמָּר֔וֹם אֲדֹֿנָ֖י עָֽשְׁקָהֿ־לִּ֥י עָרְבֵֽֿנִי׃
[‏טו] מָֽהֿ־אֲדַֿבֵּ֥ר וְאָֽמַר־לִ֖י וְה֣וּא עָשָׂ֑הֿ אֶדַּדֶּ֥הֿ כָֿל־שְׁנוֹתַֿ֖י עַל־מַ֥ר נַפְֿשִֽׁי׃
[‏טז] אֲדֹֿנָ֖י עֲלֵיהֶ֣ם יִֽחְי֑וּ וּלְכָֿל־בָּהֶן֙ חַיֵּ֣י רוּחִ֔י וְתַֽֿחֲלִימֵ֖נִי וְהַֽחֲיֵֽנִי׃
[‏יז] הִנֵּ֥הֿ לְשָׁל֖וֹם מַר־לִ֣י מָ֑ר וְאַתָּ֞הֿ חָשַׁ֤קְתָּ נַפְֿשִׁי֙ מִשַּׁ֣חַתֿ בְּלִ֔י כִּ֥י הִשְׁלַ֛כְֿתָּ אַֽחֲרֵ֥י גֵֿוְךָֿ֖ כָּל־חֲטָאָֽי׃
[‏יח] כִּ֣י לֹ֥א שְׁא֛וֹל תּוֹדֶֿ֖ךָּ מָ֣וֶתֿ יְהַלְלֶ֑ךָּ לֹֽא־יְשַׂבְּר֥וּ יֽוֹרְדֵֿי־בֿ֖וֹר אֶל־אֲמִתֶּֽךָֿ׃
[‏יט] חַ֥י חַ֛י ה֥וּא יוֹדֶֿ֖ךָֿ כָּמ֣וֹנִי הַיּ֑וֹם אָ֣בֿ לְבָֿנִ֔ים יוֹדִֿ֖יעַ אֶל־אֲמִתֶּֽךָֿ׃
[‏כ] יְהֹוָ֖ה לְהֽוֹשִׁיעֵ֑נִי וּנְגִֿנוֹתַֿ֧י נְנַגֵּ֛ן כָּל־יְמֵ֥י חַיֵּ֖ינוּ עַל־בֵּ֥יתֿ יְהֹוָֽה׃
[‏כא] וַיֹּ֣אֿמֶר יְשַׁעְיָ֔הוּ יִשְׂא֖וּ דְּבֶֿ֣לֶתֿ תְּאֵנִ֑ים וְיִמְרְח֥וּ עַֽל־הַשְּׁחִ֖ין וְיֶֽחִי׃
[‏כב] וַיֹּ֥אֿמֶר חִזְקִיָּ֖הוּ מָ֣הֿ א֑וֹתֿ כִּ֥י אֶֽעֱלֶ֖הֿ בֵּ֥יתֿ יְהֹוָֽה׃פ

פרק לט
[‏א] בָּעֵ֣תֿ הַהִ֡וא שָׁלַ֡ח מְרֹדַֿ֣ךְֿ בַּ֠לְאֲדָֿן בֶּֽן־בַּלְאֲדָֿ֧ן מֶֽלֶךְֿ־בָּבֶֿ֛ל סְפָֿרִ֥ים וּמִנְחָ֖הֿ אֶל־חִזְקִיָּ֑הוּ וַיִּשְׁמַ֕ע כִּ֥י חָלָ֖הֿ וַיֶּֽחֱזָֽק׃
[‏ב] וַיִּשְׂמַ֣ח עֲלֵיהֶם֘ חִזְקִיָּהוּ֒ וַיַּרְאֵ֣ם אֶתֿ־בֵּ֣יתֿ נְכֹֿתָֿהֿ אֶתֿ־הַכֶּסֶף֩ וְאֶתֿ־הַזָּהָ֨בֿ וְאֶתֿ־הַבְּשָׂמִ֜ים וְאֵ֣תֿ׀ הַשֶּׁ֣מֶן הַטּ֗וֹבֿ וְאֵת֙ כָּל־בֵּ֣יתֿ כֵּלָ֔יו וְאֵ֛תֿ כָּל־אֲשֶׁ֥ר נִמְצָ֖א בְּאֹֽצְרֹתָֿ֑יו לֹֽא־הָיָ֣הֿ דָֿבָ֗ר אֲ֠שֶׁר לֹֽא־הֶרְאָ֧ם חִזְקִיָּ֛הוּ בְּבֵֿיתֿ֖וֹ וּבְֿכָֿל־מֶמְשַׁלְתּֽוֹ׃
[‏ג] וַיָּבֹֿא֙ יְשַׁעְיָ֣הוּ הַנָּבִ֔יא אֶל־הַמֶּ֖לֶךְֿ חִזְקִיָּ֑הוּ וַיֹּ֨אֿמֶר אֵלָ֜יו מָ֥הֿ אָֽמְר֣וּ׀ הָֽאֲנָשִׁ֣ים הָאֵ֗לֶּהֿ וּמֵאַ֙יִן֙ יָבֹֿ֣אוּ אֵלֶ֔יךָֿ וַיֹּ֙אֿמֶר֙ חִזְקִיָּ֔הוּ מֵאֶ֧רֶץ רְחוֹקָ֛הֿ בָּ֥אוּ אֵלַ֖י מִבָּבֶֽֿל׃
[‏ד] וַיֹּ֕אֿמֶר מָ֥הֿ רָא֖וּ בְּבֵֿיתֶֿ֑ךָֿ וַיֹּ֣אֿמֶר חִזְקִיָּ֗הוּ אֵ֣תֿ כָּל־אֲשֶׁ֤ר בְּבֵֿיתִֿי֙ רָא֔וּ לֹֽא־הָיָ֥הֿ דָֿבָֿ֛ר אֲשֶׁ֥ר לֹֽא־הִרְאִיתִֿ֖ים בְּאֽוֹצְרֹתָֽֿי׃
[‏ה] וַיֹּ֥אֿמֶר יְשַׁעְיָ֖הוּ אֶל־חִזְקִיָּ֑הוּ שְׁמַ֖ע דְּבַֿר־יְהֹוָ֥ה צְבָֿאֽוֹתֿ׃
[‏ו] הִנֵּה֘ יָמִ֣ים בָּאִים֒ וְנִשָּׂ֣א׀ כָּל־אֲשֶׁ֣ר בְּבֵֿיתֶ֗ךָֿ וַֽאֲשֶׁ֨ר אָֽצְר֧וּ אֲבֹֿתֶֿ֛יךָֿ עַדֿ־הַיּ֥וֹם הַזֶּ֖הֿ בָּבֶֿ֑ל לֹֽא־יִוָּתֵֿ֥ר דָּבָֿ֖ר אָמַ֥ר יְהֹוָֽה׃
[‏ז] וּמִבָּנֶ֜יךָֿ אֲשֶׁ֨ר יֵֽצְא֧וּ מִמְּךָֿ֛ אֲשֶׁ֥ר תּוֹלִ֖ידֿ יִקָּ֑חוּ וְהָיוּ֙ סָֽרִיסִ֔ים בְּהֵיכַֿ֖ל מֶ֥לֶךְֿ בָּבֶֽֿל׃
[‏ח] וַיֹּ֤אֿמֶר חִזְקִיָּ֙הוּ֙ אֶל־יְשַׁעְיָ֔הוּ ט֥וֹבֿ דְּבַֿר־יְהֹוָ֖ה אֲשֶׁ֣ר דִּבַּ֑רְתָּ וַיֹּ֕אֿמֶר כִּ֥י יִֽהְיֶ֛הֿ שָׁל֥וֹם וֶֽאֱמֶ֖תֿ בְּיָמָֽי׃ס

פרק מ
[‏א] נַֽחֲמ֥וּ נַֽחֲמ֖וּ עַמִּ֑י יֹאֿמַ֖ר אֱלֹֽהֵיכֶֽֿם׃
[‏ב] דַּבְּר֞וּ עַל־לֵ֤בֿ יְרֽוּשָׁלַ֙‍ִם֙ וְקִרְא֣וּ אֵלֶ֔יהָ כִּ֤י מָֽלְאָה֙ צְבָֿאָ֔הּ כִּ֥י נִרְצָ֖הֿ עֲוֹנָ֑הּ כִּ֤י לָֽקְחָה֙ מִיַּ֣דֿ יְהֹוָ֔ה כִּפְֿלַ֖יִם בְּכָֿל־חַטֹּאֿתֶֽֿיהָ׃ס
[‏ג] ק֣וֹל קוֹרֵ֔א בַּמִּדְֿבָּ֕ר פַּנּ֖וּ דֶּ֣רֶךְֿ יְהֹוָ֑ה יַשְּׁרוּ֙ בָּֽעֲרָבָ֔הֿ מְסִלָּ֖הֿ לֵֽאֿלֹהֵֽינוּ׃
[‏ד] כָּל־גֶּיא֙ יִנָּשֵׂ֔א וְכָֿל־הַ֥ר וְגִֿבְֿעָ֖הֿ יִשְׁפָּ֑לוּ וְהָיָ֤הֿ הֶֽעָקֹב֙ לְמִישׁ֔וֹר וְהָֽרְכָֿסִ֖ים לְבִֿקְעָֽהֿ׃
[‏ה] וְנִגְֿלָ֖הֿ כְּבֿ֣וֹדֿ יְהֹוָ֑ה וְרָא֤וּ כָֿל־בָּשָׂר֙ יַחְדָּ֔ו כִּ֛י פִּ֥י יְהֹוָ֖ה דִּבֵּֽר׃ס
[‏ו] ק֚וֹל אֹמֵ֣ר קְרָ֔א וְאָמַ֖ר מָ֣הֿ אֶקְרָ֑א כָּל־הַבָּשָׂ֣ר חָצִ֔יר וְכָֿל־חַסְדּ֖וֹ כְּצִ֥יץ הַשָּׂדֶֽֿהֿ׃
[‏ז] יָבֵֿ֤שׁ חָצִיר֙ נָ֣בֵֽֿל צִ֔יץ כִּ֛י ר֥וּחַ יְהֹוָ֖ה נָ֣שְׁבָֿהֿ בּ֑וֹ אָכֵֿ֥ן חָצִ֖יר הָעָֽם׃
[‏ח] יָבֵֿ֥שׁ חָצִ֖יר נָ֣בֵֽֿל צִ֑יץ וּדְֿבַֿר־אֱלֹהֵ֖ינוּ יָק֥וּם לְעוֹלָֽם׃ס
[‏ט] עַ֣ל הַר־גָּבֹֿ֤הַ עֲלִי־לָךְ֙ מְבַֿשֶּׂ֣רֶתֿ צִיּ֔וֹן הָרִ֤ימִי בַֿכֹּ֙חַ֙ קוֹלֵ֔ךְֿ מְבַֿשֶּׂ֖רֶתֿ יְרֽוּשָׁלָ֑‍ִם הָרִימִי֙ אַל־תִּירָ֔אִי אִמְרִי֙ לְעָרֵ֣י יְהוּדָ֔הֿ הִנֵּ֖הֿ אֱלֹֽהֵיכֶֽֿם׃
[‏י] הִנֵּ֨הֿ אֲדֹֿנָ֤י יֱהֹוִה֙ בְּחָזָ֣ק יָב֔וֹא וּזְרֹע֖וֹ מֹ֣שְׁלָהֿ ל֑וֹ הִנֵּ֤הֿ שְׂכָֿרוֹ֙ אִתּ֔וֹ וּפְֿעֻלָּתֿ֖וֹ לְפָֿנָֽיו׃
[‏יא] כְּרֹעֶה֙ עֶדְֿר֣וֹ יִרְעֶ֔הֿ בִּזְרֹעוֹ֙ יְקַבֵּ֣ץ טְלָאִ֔ים וּבְֿחֵיק֖וֹ יִשָּׂ֑א עָל֖וֹתֿ יְנַהֵֽל׃ס
[‏יב] מִֽי־מָדַ֨דֿ בְּשָֽׁעֳל֜וֹ מַ֗יִם וְשָׁמַ֙יִם֙ בַּזֶּ֣רֶתֿ תִּכֵּ֔ן וְכָֿ֥ל בַּשָּׁלִ֖שׁ עֲפַֿ֣ר הָאָ֑רֶץ וְשָׁקַ֤ל בַּפֶּ֙לֶס֙ הָרִ֔ים וּגְֿבָֿע֖וֹתֿ בְּמֹאֿזְנָֽיִם׃
[‏יג] מִֽי־תִֿכֵּ֥ן אֶתֿ־ר֖וּחַ יְהֹוָ֑ה וְאִ֥ישׁ עֲצָתֿ֖וֹ יוֹדִֿיעֶֽנּוּ׃
[‏יד] אֶתֿ־מִ֤י נוֹעָץ֙ וַיְבִֿינֵ֔הוּ וַֽיְלַמְּדֵֿ֖הוּ בְּאֹ֣רַח מִשְׁפָּ֑ט וַיְלַמְּדֵֿ֣הוּ דַ֔עַתֿ וְדֶֿ֥רֶךְֿ תְּבֿוּנ֖וֹתֿ יוֹדִֿיעֶֽנּוּ׃
[‏טו] הֵ֤ן גּוֹיִם֙ כְּמַ֣ר מִדְּלִ֔י וּכְֿשַׁ֥חַק מֹאֿזְנַ֖יִם נֶחְשָׁ֑בֿוּ הֵ֥ן אִיִּ֖ים כַּדַּ֥ק יִטּֽוֹל׃
[‏טז] וּלְבָֿנ֕וֹן אֵ֥ין דֵּ֖י בָּעֵ֑ר וְחַיָּת֔וֹ אֵ֥ין דֵּ֖י עוֹלָֽהֿ׃ס
[‏יז] כָּל־הַגּוֹיִ֖ם כְּאַ֣יִן נֶגְֿדּ֑וֹ מֵאֶ֥פֶֿס וָתֹֿ֖הוּ נֶחְשְׁבֿוּ־לֽוֹ׃
[‏יח] וְאֶל־מִ֖י תְּדַֿמְּי֣וּן אֵ֑ל וּמַהֿ־דְּמ֖וּתֿ תַּֽעַרְכֿוּ־לֽוֹ׃
[‏יט] הַפֶּ֙סֶל֙ נָסַ֣ךְֿ חָרָ֔שׁ וְצֹרֵ֖ףֿ בַּזָּהָ֣בֿ יְרַקְּעֶ֑נּוּ וּרְתֻֿק֥וֹתֿ כֶּ֖סֶףֿ צוֹרֵֽףֿ׃
[‏כ] הַֽמְסֻכָּ֣ן תְּרוּמָ֔הֿ עֵ֥ץ לֹֽא־יִרְקַ֖בֿ יִבְֿחָ֑ר חָרָ֤שׁ חָכָֿם֙ יְבַֿקֶּשׁ־ל֔וֹ לְהָכִֿ֥ין פֶּ֖סֶל לֹ֥א יִמּֽוֹט׃
[‏כא] הֲל֤וֹא תֵֽֿדְֿעוּ֙ הֲל֣וֹא תִֿשְׁמָ֔עוּ הֲל֛וֹא הֻגַּ֥דֿ מֵרֹ֖אֿשׁ לָכֶֿ֑ם הֲלוֹא֙ הֲבִֿ֣ינֹתֶ֔ם מֽוֹסְדֿ֖וֹתֿ הָאָֽרֶץ׃
[‏כב] הַיֹּשֵׁב֙ עַל־ח֣וּגֿ הָאָ֔רֶץ וְיֹֽשְׁבֶֿ֖יהָ כַּֽחֲגָֿבִֿ֑ים הַנּוֹטֶ֤הֿ כַֿדֹּק֙ שָׁמַ֔יִם וַיִּמְתָּחֵ֥ם כָּאֹ֖הֶל לָשָֽׁבֶֿתֿ׃
[‏כג] הַנּוֹתֵֿ֥ן רֽוֹזְנִ֖ים לְאָ֑יִן שֹׁ֥פְֿטֵי אֶ֖רֶץ כַּתֹּ֥הוּ עָשָֽׂהֿ׃
[‏כד] אַ֣ףֿ בַּל־נִטָּ֗עוּ אַ֚ףֿ בַּל־זֹרָ֔עוּ אַ֛ףֿ בַּל־שֹׁרֵ֥שׁ בָּאָ֖רֶץ גִּזְעָ֑ם וְגַֿם־נָשַׁ֤ףֿ בָּהֶם֙ וַיִּבָ֔שׁוּ וּסְעָרָ֖הֿ כַּקַּ֥שׁ תִּשָּׂאֵֽם׃ס
[‏כה] וְאֶל־מִ֥י תְֿדַֿמְּי֖וּנִי וְאֶשְׁוֶ֑הֿ יֹאֿמַ֖ר קָדֽֿוֹשׁ׃
[‏כו] שְׂאוּ־מָר֨וֹם עֵינֵיכֶֿ֤ם וּרְאוּ֙ מִי־בָֿרָ֣א אֵ֔לֶּהֿ הַמּוֹצִ֥יא בְֿמִסְפָּ֖ר צְבָֿאָ֑ם לְכֻֿלָּם֙ בְּשֵׁ֣ם יִקְרָ֔א מֵרֹ֤בֿ אוֹנִים֙ וְאַמִּ֣יץ כֹּ֔חַ אִ֖ישׁ לֹ֥א נֶעְדָּֽר׃ס
[‏כז] לָ֤מָּהֿ תֹֿאֿמַר֙ יַֽעֲקֹ֔בֿ וּתְֿדַֿבֵּ֖ר יִשְׂרָאֵ֑ל נִסְתְּרָ֤הֿ דַֿרְכִּי֙ מֵֽיְהֹוָ֔ה וּמֵֽאֱלֹהַ֖י מִשְׁפָּטִ֥י יַֽעֲבֽֿוֹר׃
[‏כח] הֲל֨וֹא יָדַ֜עְתָּ אִם־לֹ֣א שָׁמַ֗עְתָּ אֱלֹהֵ֨י עוֹלָ֤ם׀ יְהֹוָה֙ בּוֹרֵא֙ קְצ֣וֹתֿ הָאָ֔רֶץ לֹ֥א יִיעַ֖ףֿ וְלֹ֣א יִיגָֿ֑ע אֵ֥ין חֵ֖קֶר לִתְֿבֿוּנָתֽֿוֹ׃
[‏כט] נֹתֵֿ֥ן לַיָּעֵ֖ףֿ כֹּ֑חַ וּלְאֵ֥ין אוֹנִ֖ים עָצְמָ֥הֿ יַרְבֶּֽהֿ׃
[‏ל] וְיִֽעֲפֿ֥וּ נְעָרִ֖ים וְיִגָֿ֑עוּ וּבַֿחוּרִ֖ים כָּשׁ֥וֹל יִכָּשֵֽׁלוּ׃
[‏לא] וְקוֹיֵ֤ יְהֹוָה֙ יַֽחֲלִ֣יפֿוּ כֹ֔חַ יַֽעֲל֥וּ אֵ֖בֶֿר כַּנְּשָׁרִ֑ים יָר֙וּצוּ֙ וְלֹ֣א יִיגָ֔עוּ יֵֽלְכֿ֖וּ וְלֹ֥א יִיעָֽפֿוּ׃ס

פרק מא
[‏א] הַֽחֲרִ֤ישׁוּ אֵלַי֙ אִיִּ֔ים וּלְאֻמִּ֖ים יַֽחֲלִ֣יפֿוּ כֹֿ֑חַ יִגְּשׁוּ֙ אָ֣ז יְדַֿבֵּ֔רוּ יַחְדָּ֖ו לַמִּשְׁפָּ֥ט נִקְרָֽבָֿהֿ׃
[‏ב] מִ֤י הֵעִיר֙ מִמִּזְרָ֔ח צֶ֖דֶֿק יִקְרָאֵ֣הוּ לְרַגְֿל֑וֹ יִתֵּ֨ן לְפָֿנָ֤יו גּוֹיִם֙ וּמְלָכִֿ֣ים יַ֔רְדְּ יִתֵּ֤ן כֶּֽעָפָֿר֙ חַרְבּ֔וֹ כְּקַ֥שׁ נִדָּ֖ףֿ קַשְׁתּֽוֹ׃
[‏ג] יִרְדְּפֵֿ֖ם יַֽעֲבֿ֣וֹר שָׁל֑וֹם אֹ֥רַח בְּרַגְֿלָ֖יו לֹ֥א יָבֽֿוֹא׃
[‏ד] מִֽי־פָֿעַ֣ל וְעָשָׂ֔הֿ קֹרֵ֥א הַדֹּר֖וֹתֿ מֵרֹ֑אֿשׁ אֲנִ֤י יְהֹוָה֙ רִאֿשׁ֔וֹן וְאֶתֿ־אַֽחֲרֹנִ֖ים אֲנִי־הֽוּא׃
[‏ה] רָא֤וּ אִיִּים֙ וְיִירָ֔אוּ קְצ֥וֹתֿ הָאָ֖רֶץ יֶֽחֱרָ֑דֿוּ קָֽרְבֿ֖וּ וַיֶּֽאֱתָֿיֽוּן׃
[‏ו] אִ֥ישׁ אֶתֿ־רֵעֵ֖הוּ יַעְזֹ֑רוּ וּלְאָחִ֖יו יֹאֿמַ֥ר חֲזָֽק׃
[‏ז] וַיְחַזֵּ֤ק חָרָשׁ֙ אֶתֿ־צֹרֵ֔ףֿ מַֽחֲלִ֥יק פַּטִּ֖ישׁ אֶתֿ־ה֣וֹלֶם פָּ֑עַם אֹמֵ֤ר לַדֶּ֙בֶֿק֙ ט֣וֹבֿ ה֔וּא וַיְחַזְּקֵ֥הוּ בְֿמַסְמְרִ֖ים לֹ֥א יִמּֽוֹט׃ס
[‏ח] וְאַתָּה֙ יִשְׂרָאֵ֣ל עַבְֿדִּ֔י יַֽעֲקֹ֖בֿ אֲשֶׁ֣ר בְּחַרְתִּ֑יךָֿ זֶ֖רַע אַבְֿרָהָ֥ם אֹהֲבִֽֿי׃
[‏ט] אֲשֶׁ֤ר הֶֽחֱזַקְתִּ֙יךָ֙ מִקְצ֣וֹתֿ הָאָ֔רֶץ וּמֵֽאֲצִילֶ֖יהָ קְרָאֿתִֿ֑יךָֿ וָאֹ֤מַר לְךָ֙ עַבְֿדִּי־אַ֔תָּהֿ בְּחַרְתִּ֖יךָֿ וְלֹ֥א מְאַסְתִּֽיךָֿ׃
[‏י] אַל־תִּירָא֙ כִּ֣י עִמְּךָֿ־אָ֔נִי אַל־תִּשְׁתָּ֖ע כִּֽי־אֲנִ֣י אֱלֹהֶ֑יךָֿ אִמַּצְתִּ֙יךָ֙ אַףֿ־עֲזַרְתִּ֔יךָֿ אַףֿ־תְּמַכְֿתִּ֖יךָֿ בִּימִ֥ין צִדְֿקִֽי׃
[‏יא] הֵ֤ן יֵבֹֿשׁוּ֙ וְיִכָּ֣לְמ֔וּ כֹּ֖ל הַנֶּֽחֱרִ֣ים בָּ֑ךְֿ יִֽהְי֥וּ כְֿאַ֛יִן וְיֹֽאֿבְֿדֿ֖וּ אַנְשֵׁ֥י רִיבֶֽֿךָֿ׃
[‏יב] תְּבַֿקְשֵׁם֙ וְלֹ֣א תִֿמְצָאֵ֔ם אַנְשֵׁ֖י מַצֻּתֶֿ֑ךָֿ יִֽהְי֥וּ כְֿאַ֛יִן וּכְֿאֶ֖פֶֿס אַנְשֵׁ֥י מִלְחַמְתֶּֽךָֿ׃
[‏יג] כִּ֗י אֲנִ֛י יְהֹוָ֥ה אֱלֹהֶ֖יךָֿ מַֽחֲזִ֣יק יְמִינֶ֑ךָֿ הָֽאֹמֵ֥ר לְךָֿ֛ אַל־תִּירָ֖א אֲנִ֥י עֲזַרְתִּֽיךָֿ׃ס
[‏יד] אַל־תִּֽירְאִי֙ תּוֹלַ֣עַתֿ יַֽעֲקֹ֔בֿ מְתֵֿ֖י יִשְׂרָאֵ֑ל אֲנִ֤י עֲזַרְתִּיךְ֙ נְאֻם־יְהֹוָ֔ה וְגֹֿאֲלֵ֖ךְֿ קְדֿ֥וֹשׁ יִשְׂרָאֵֽל׃
[‏טו] הִנֵּ֣הֿ שַׂמְתִּ֗יךְֿ לְמוֹרַג֙ חָר֣וּץ חָדָ֔שׁ בַּ֖עַל פִּֽיפִֿיּ֑וֹתֿ תָּדֿ֤וּשׁ הָרִים֙ וְתָֿדֹ֔ק וּגְֿבָֿע֖וֹתֿ כַּמֹּ֥ץ תָּשִֽׂים׃
[‏טז] תִּזְרֵם֙ וְר֣וּחַ תִּשָּׂאֵ֔ם וּסְעָרָ֖הֿ תָּפִֿ֣יץ אוֹתָֿ֑ם וְאַתָּה֙ תָּגִֿ֣יל בַּֽיהֹוָ֔ה בִּקְדֿ֥וֹשׁ יִשְׂרָאֵ֖ל תִּתְֿהַלָּֽל׃פ
[‏יז] הָֽעֲנִיִּ֨ים וְהָֽאֶבְֿיוֹנִ֜ים מְבַֿקְשִׁ֥ים מַ֙יִם֙ וָאַ֔יִן לְשׁוֹנָ֖ם בַּצָּמָ֣א נָשָׁ֑תָּהֿ אֲנִ֤י יְהֹוָה֙ אֶֽעֱנֵ֔ם אֱלֹהֵ֥י יִשְׂרָאֵ֖ל לֹ֥א אֶֽעֶזְבֵֽֿם׃
[‏יח] אֶפְֿתַּ֤ח עַל־שְׁפָֿיִים֙ נְהָר֔וֹתֿ וּבְֿתֿ֥וֹךְֿ בְּקָע֖וֹתֿ מַעְיָנ֑וֹתֿ אָשִׂ֤ים מִדְֿבָּר֙ לַֽאֲגַֿם־מַ֔יִם וְאֶ֥רֶץ צִיָּ֖הֿ לְמוֹצָ֥אֵי מָֽיִם׃
[‏יט] אֶתֵּ֤ן בַּמִּדְֿבָּר֙ אֶ֣רֶז שִׁטָּ֔הֿ וַֽהֲדַֿ֖ס וְעֵ֣ץ שָׁ֑מֶן אָשִׂ֣ים בָּֽעֲרָבָ֗הֿ בְּר֛וֹשׁ תִּדְֿהָ֥ר וּתְֿאַשּׁ֖וּר יַחְדָּֽו׃
[‏כ] לְמַ֧עַן יִרְא֣וּ וְיֵֽדְֿע֗וּ וְיָשִׂ֤ימוּ וְיַשְׂכִּ֙ילוּ֙ יַחְדָּ֔ו כִּ֥י יַדֿ־יְהֹוָ֖ה עָ֣שְׂתָֿהֿ זֹּ֑אֿתֿ וּקְדֿ֥וֹשׁ יִשְׂרָאֵ֖ל בְּרָאָֽהּ׃ס
[‏כא] קָֽרְבֿ֥וּ רִֽיבְֿכֶֿ֖ם יֹאֿמַ֣ר יְהֹוָ֑ה הַגִּ֙ישׁוּ֙ עֲצֻמ֣וֹתֵֿיכֶ֔ם יֹאֿמַ֖ר מֶ֥לֶךְֿ יַֽעֲקֹֽבֿ׃
[‏כב] יַגִּ֙ישׁוּ֙ וְיַגִּ֣ידֿוּ לָ֔נוּ אֵ֖תֿ אֲשֶׁ֣ר תִּקְרֶ֑ינָהֿ הָרִֽאֿשֹׁנ֣וֹתֿ׀ מָ֣הֿ הֵ֗נָּהֿ הַגִּ֜ידֿוּ וְנָשִׂ֤ימָהֿ לִבֵּ֙נוּ֙ וְנֵדְֿעָ֣הֿ אַֽחֲרִיתָ֔ן א֥וֹ הַבָּא֖וֹתֿ הַשְׁמִיעֻֽנוּ׃
[‏כג] הַגִּ֙ידֿוּ֙ הָאֹֽתִֿיּ֣וֹתֿ לְאָח֔וֹר וְנֵ֣דְֿעָ֔הֿ כִּ֥י אֱלֹהִ֖ים אַתֶּ֑ם אַףֿ־תֵּיטִ֣יבֿוּ וְתָֿרֵ֔עוּ וְנִשְׁתָּ֖עָהֿ ונרא֥ יַחְדָּֽו׃
[‏כד] הֵן־אַתֶּ֣ם מֵאַ֔יִן וּפָֿעָלְכֶֿ֖ם מֵאָ֑פַֿע תּֽוֹעֵבָֿ֖הֿ יִבְֿחַ֥ר בָּכֶֽֿם׃ס
[‏כה] הַֽעִיר֤וֹתִֿי מִצָּפֿוֹן֙ וַיַּ֔אֿתֿ מִמִּזְרַח־שֶׁ֖מֶשׁ יִקְרָ֣א בִֿשְׁמִ֑י וְיָבֹֿ֤א סְגָֿנִים֙ כְּמוֹ־חֹ֔מֶר וּכְֿמ֥וֹ יוֹצֵ֖ר יִרְמָס־טִֽיט׃
[‏כו] מִֽי־הִגִּ֤ידֿ מֵרֹאֿשׁ֙ וְנֵדָ֔עָהֿ וּמִלְּפָֿנִ֖ים וְנֹאֿמַ֣ר צַדִּ֑יק אַ֣ףֿ אֵֽין־מַגִּ֗ידֿ אַ֚ףֿ אֵ֣ין מַשְׁמִ֔יעַ אַ֥ףֿ אֵֽין־שֹׁמֵ֖עַ אִמְרֵיכֶֽֿם׃
[‏כז] רִאֿשׁ֥וֹן לְצִיּ֖וֹן הִנֵּ֣הֿ הִנָּ֑ם וְלִירֽוּשָׁלַ֖‍ִם מְבַֿשֵּׂ֥ר אֶתֵּֽן׃
[‏כח] וְאֵ֙רֶא֙ וְאֵ֣ין אִ֔ישׁ וּמֵאֵ֖לֶּהֿ וְאֵ֣ין יוֹעֵ֑ץ וְאֶשְׁאָלֵ֖ם וְיָשִׁ֥יבֿוּ דָֿבָֽֿר׃
[‏כט] הֵ֣ן כֻּלָּ֔ם אָ֥וֶן אֶ֖פֶֿס מַֽעֲשֵׂיהֶ֑ם ר֥וּחַ וָתֹֿ֖הוּ נִסְכֵּיהֶֽם׃פ

פרק מב
[‏א] הֵ֤ן עַבְֿדִּי֙ אֶתְֿמָךְֿ־בּ֔וֹ בְּחִירִ֖י רָֽצְתָֿ֣הֿ נַפְֿשִׁ֑י נָתַֿ֤תִּי רוּחִי֙ עָלָ֔יו מִשְׁפָּ֖ט לַגּוֹיִ֥ם יוֹצִֽיא׃
[‏ב] לֹ֥א יִצְעַ֖ק וְלֹ֣א יִשָּׂ֑א וְלֹֽא־יַשְׁמִ֥יעַ בַּח֖וּץ קוֹלֽוֹ׃
[‏ג] קָנֶ֤הֿ רָצוּץ֙ לֹ֣א יִשְׁבּ֔וֹר וּפִֿשְׁתָּ֥הֿ כֵֿהָ֖הֿ לֹ֣א יְכַֿבֶּ֑נָּהֿ לֶֽאֱמֶ֖תֿ יוֹצִ֥יא מִשְׁפָּֽט׃
[‏ד] לֹ֤א יִכְֿהֶה֙ וְלֹ֣א יָר֔וּץ עַדֿ־יָשִׂ֥ים בָּאָ֖רֶץ מִשְׁפָּ֑ט וּלְתֽֿוֹרָתֿ֖וֹ אִיִּ֥ים יְיַחֵֽילוּ׃פ
[‏ה] כֹּֽהֿ־אָמַ֞ר הָאֵ֣ל׀ יְהֹוָ֗ה בּוֹרֵ֤א הַשָּׁמַ֙יִם֙ וְנ֣וֹטֵיהֶ֔ם רֹקַ֥ע הָאָ֖רֶץ וְצֶֽאֱצָאֶ֑יהָ נֹתֵֿ֤ן נְשָׁמָה֙ לָעָ֣ם עָלֶ֔יהָ וְר֖וּחַ לַהֹֽלְכִֿ֥ים בָּֽהּ׃
[‏ו] אֲנִ֧י יְהֹוָ֛ה קְרָאֿתִֿ֥יךָֿ בְֿצֶ֖דֶֿק וְאַחְזֵ֣ק בְּיָדֶֿ֑ךָֿ וְאֶצָּרְךָ֗ וְאֶתֶּנְךָֿ֛ לִבְֿרִ֥יתֿ עָ֖ם לְא֥וֹר גּוֹיִֽם׃
[‏ז] לִפְֿקֹ֖חַ עֵינַ֣יִם עִוְר֑וֹתֿ לְהוֹצִ֤יא מִמַּסְגֵּר֙ אַסִּ֔יר מִבֵּ֥יתֿ כֶּ֖לֶא יֹ֥שְׁבֵֿי חֹֽשֶׁךְֿ׃
[‏ח] אֲנִ֥י יְהֹוָ֖ה ה֣וּא שְׁמִ֑י וּכְֿבֿוֹדִֿי֙ לְאַחֵ֣ר לֹֽא־אֶתֵּ֔ן וּתְֿהִלָּתִֿ֖י לַפְּסִילִֽים׃
[‏ט] הָרִֽאֿשֹׁנ֖וֹתֿ הִנֵּהֿ־בָֿ֑אוּ וַֽחֲדָֿשׁוֹת֙ אֲנִ֣י מַגִּ֔ידֿ בְּטֶ֥רֶם תִּצְמַ֖חְנָהֿ אַשְׁמִ֥יעַ אֶתְֿכֶֽֿם׃פ
[‏י] שִׁ֤ירוּ לַֽיהֹוָה֙ שִׁ֣יר חָדָ֔שׁ תְּהִלָּתֿ֖וֹ מִקְצֵ֣הֿ הָאָ֑רֶץ יֽוֹרְדֵֿ֤י הַיָּם֙ וּמְלֹא֔וֹ אִיִּ֖ים וְיֹֽשְׁבֵֿיהֶֽם׃
[‏יא] יִשְׂא֤וּ מִדְֿבָּר֙ וְעָרָ֔יו חֲצֵרִ֖ים תֵּשֵׁ֣בֿ קֵדָֿ֑ר יָרֹ֙נּוּ֙ יֹ֣שְׁבֵֿי סֶ֔לַע מֵרֹ֥אֿשׁ הָרִ֖ים יִצְוָֽחוּ׃
[‏יב] יָשִׂ֥ימוּ לַֽיהֹוָ֖ה כָּבֿ֑וֹדֿ וּתְֿהִלָּתֿ֖וֹ בָּאִיִּ֥ים יַגִּֽידֿוּ׃
[‏יג] יְהֹוָה֙ כַּגִּבּ֣וֹר יֵצֵ֔א כְּאִ֥ישׁ מִלְחָמ֖וֹתֿ יָעִ֣יר קִנְאָ֑הֿ יָרִ֙יעַ֙ אַףֿ־יַצְרִ֔יחַ עַל־אֹֽיְבָֿ֖יו יִתְֿגַּבָּֽר׃פ
[‏יד] הֶֽחֱשֵׁ֙יתִֿי֙ מֵֽעוֹלָ֔ם אַֽחֲרִ֖ישׁ אֶתְֿאַפָּ֑ק כַּיּוֹלֵדָֿ֣הֿ אֶפְֿעֶ֔הֿ אֶשֹּׁ֥ם וְאֶשְׁאַ֖ףֿ יָֽחַדֿ׃
[‏טו] אַֽחֲרִ֤יבֿ הָרִים֙ וּגְֿבָֿע֔וֹתֿ וְכָֿל־עֶשְׂבָּ֖ם אוֹבִֿ֑ישׁ וְשַׂמְתִּ֤י נְהָרוֹת֙ לָאִיִּ֔ים וַֽאֲגַֿמִּ֖ים אוֹבִֽֿישׁ׃
[‏טז] וְהוֹלַכְֿתִּ֣י עִוְרִ֗ים בְּדֶ֙רֶךְ֙ לֹ֣א יָדָ֔עוּ בִּנְתִֿיבֿ֥וֹתֿ לֹא־יָֽדְֿע֖וּ אַדְֿרִיכֵֿ֑ם אָשִׂים֩ מַחְשָׁ֨ךְֿ לִפְֿנֵיהֶ֜ם לָא֗וֹר וּמַֽעֲקַשִּׁים֙ לְמִישׁ֔וֹר אֵ֚לֶּהֿ הַדְּבָֿרִ֔ים עֲשִׂיתִֿ֖ם וְלֹ֥א עֲזַבְֿתִּֽים׃
[‏יז] נָסֹ֤גֿוּ אָחוֹר֙ יֵבֹֿ֣שׁוּ בֹ֔שֶׁתֿ הַבֹּֽטְחִ֖ים בַּפָּ֑סֶל הָאֹֽמְרִ֥ים לְמַסֵּכָֿ֖הֿ אַתֶּ֥ם אֱלֹהֵֽינוּ׃ס
[‏יח] הַחֵרְשִׁ֖ים שְׁמָ֑עוּ וְהַֽעִוְרִ֖ים הַבִּ֥יטוּ לִרְאֽוֹתֿ׃
[‏יט] מִ֤י עִוֵּר֙ כִּ֣י אִם־עַבְֿדִּ֔י וְחֵרֵ֖שׁ כְּמַלְאָכִֿ֣י אֶשְׁלָ֑ח מִ֤י עִוֵּר֙ כִּמְשֻׁלָּ֔ם וְעִוֵּ֖ר כְּעֶ֥בֶֿדֿ יְהֹוָֽה׃
[‏כ] רָאִיתָֿ רַבּ֖וֹתֿ וְלֹ֣א תִֿשְׁמֹ֑ר פָּק֥וֹחַ אָזְנַ֖יִם וְלֹ֥א יִשְׁמָֽע׃
[‏כא] יְהֹוָ֥ה חָפֵֿ֖ץ לְמַ֣עַן צִדְֿק֑וֹ יַגְֿדִּ֥יל תּוֹרָ֖הֿ וְיַאְדִּֽיר׃
[‏כב] וְהוּא֘ עַם־בָּז֣וּז וְשָׁסוּי֒ הָפֵֿ֤חַ בַּֽחוּרִים֙ כֻּלָּ֔ם וּבְֿבָֿתֵּ֥י כְֿלָאִ֖ים הָחְבָּ֑אוּ הָי֤וּ לָבַֿז֙ וְאֵ֣ין מַצִּ֔יל מְשִׁסָּ֖הֿ וְאֵֽין־אֹמֵ֥ר הָשַֽׁבֿ׃
[‏כג] מִ֥י בָֿכֶֿ֖ם יַֽאֲזִ֣ין זֹ֑אֿתֿ יַקְשִׁ֥בֿ וְיִשְׁמַ֖ע לְאָחֽוֹר׃
[‏כד] מִֽי־נָתַ֨ן לִמְשׁוֹסֶהֿ יַֽעֲקֹ֛בֿ וְיִשְׂרָאֵ֥ל לְבֹֿזְזִ֖ים הֲל֣וֹא יְהֹוָ֑ה ז֚וּ חָטָ֣אֿנוּ ל֔וֹ וְלֹֽא־אָבֿ֤וּ בִֿדְֿרָכָֿיו֙ הָל֔וֹךְֿ וְלֹ֥א שָֽׁמְע֖וּ בְּתֽֿוֹרָתֽֿוֹ׃
[‏כה] וַיִּשְׁפֹּ֤ךְֿ עָלָיו֙ חֵמָ֣הֿ אַפּ֔וֹ וֶֽעֱז֖וּז מִלְחָמָ֑הֿ וַתְּלַֽהֲטֵ֤הוּ מִסָּבִֿיב֙ וְלֹ֣א יָדָ֔ע וַתִּבְֿעַר־בּ֖וֹ וְלֹֽא־יָשִׂ֥ים עַל־לֵֽבֿ׃פ

פרק מג
[‏א] וְעַתָּ֞הֿ כֹּֽהֿ־אָמַ֤ר יְהֹוָה֙ בֹּרַֽאֲךָֿ֣ יַֽעֲקֹ֔בֿ וְיֹצֶרְךָֿ֖ יִשְׂרָאֵ֑ל אַל־תִּירָא֙ כִּ֣י גְֿאַלְתִּ֔יךָֿ קָרָ֥אֿתִֿי בְֿשִׁמְךָֿ֖ לִי־אָֽתָּהֿ׃
[‏ב] כִּי־תַֽֿעֲבֹֿ֤ר בַּמַּ֙יִם֙ אִתְּךָֿ־אָ֔נִי וּבַֿנְּהָר֖וֹתֿ לֹ֣א יִשְׁטְפֿ֑וּךָֿ כִּֽי־תֵֿלֵ֤ךְֿ בְּמוֹ־אֵשׁ֙ לֹ֣א תִֿכָּוֶ֔הֿ וְלֶֽהָבָֿ֖הֿ לֹ֥א תִֿבְֿעַר־בָּֽךְֿ׃
[‏ג] כִּ֗י אֲנִי֙ יְהֹוָ֣ה אֱלֹהֶ֔יךָֿ קְדֿ֥וֹשׁ יִשְׂרָאֵ֖ל מֽוֹשִׁיעֶ֑ךָֿ נָתַֿ֤תִּי כָֿפְֿרְךָ֙ מִצְרַ֔יִם כּ֥וּשׁ וּסְבָֿ֖א תַּחְתֶּֽיךָֿ׃
[‏ד] מֵֽאֲשֶׁ֨ר יָקַ֧רְתָּ בְֿעֵינַ֛י נִכְֿבַּ֖דְֿתָּ וַֽאֲנִ֣י אֲהַבְֿתִּ֑יךָֿ וְאֶתֵּ֤ן אָדָֿם֙ תַּחְתֶּ֔יךָֿ וּלְאֻמִּ֖ים תַּ֥חַתֿ נַפְֿשֶֽׁךָֿ׃
[‏ה] אַל־תִּירָ֖א כִּ֣י אִתְּךָֿ־אָ֑נִי מִמִּזְרָח֙ אָבִֿ֣יא זַרְעֶ֔ךָֿ וּמִֽמַּֽעֲרָ֖בֿ אֲקַבְּצֶֽךָּ׃
[‏ו] אֹמַ֤ר לַצָּפֿוֹן֙ תֵּ֔נִי וּלְתֵֿימָ֖ן אַל־תִּכְֿלָ֑אִי הָבִֿ֤יאִי בָֿנַי֙ מֵֽרָח֔וֹק וּבְֿנוֹתַֿ֖י מִקְצֵ֥הֿ הָאָֽרֶץ׃
[‏ז] כֹּ֚ל הַנִּקְרָ֣א בִֿשְׁמִ֔י וְלִכְֿבֿוֹדִֿ֖י בְּרָאֿתִֿ֑יו יְצַרְתִּ֖יו אַףֿ־עֲשִׂיתִֽֿיו׃
[‏ח] הוֹצִ֥יא עַם־עִוֵּ֖ר וְעֵינַ֣יִם יֵ֑שׁ וְחֵרְשִׁ֖ים וְאָזְנַ֥יִם לָֽמוֹ׃
[‏ט] כָּֽל־הַגּוֹיִ֞ם נִקְבְּצ֣וּ יַחְדָּ֗ו וְיֵאָֽסְפֿוּ֙ לְאֻמִּ֔ים מִ֤י בָֿהֶם֙ יַגִּ֣ידֿ זֹ֔אֿתֿ וְרִֽאֿשֹׁנ֖וֹתֿ יַשְׁמִיעֻ֑נוּ יִתְּנ֤וּ עֵֽדֵֿיהֶם֙ וְיִצְדָּ֔קוּ וְיִשְׁמְע֖וּ וְיֹֽאֿמְר֥וּ אֱמֶֽתֿ׃
[‏י] אַתֶּ֤ם עֵדַֿי֙ נְאֻם־יְהֹוָ֔ה וְעַבְֿדִּ֖י אֲשֶׁ֣ר בָּחָ֑רְתִּי לְמַ֣עַן תֵּ֠דְֿעוּ וְתַֽֿאֲמִ֨ינוּ לִ֤י וְתָֿבִ֙ינוּ֙ כִּֽי־אֲנִ֣י ה֔וּא לְפָֿנַי֙ לֹא־נ֣וֹצַר אֵ֔ל וְאַֽחֲרַ֖י לֹ֥א יִֽהְיֶֽהֿ׃פ
[‏יא] אָֽנֹכִֿ֥י אָֽנֹכִֿ֖י יְהֹוָ֑ה וְאֵ֥ין מִבַּלְעָדַֿ֖י מוֹשִֽׁיעַ׃
[‏יב] אָֽנֹכִ֞י הִגַּ֤דְֿתִּי וְהוֹשַׁ֙עְתִּי֙ וְהִשְׁמַ֔עְתִּי וְאֵ֥ין בָּכֶֿ֖ם זָ֑ר וְאַתֶּ֥ם עֵדַֿ֛י נְאֻם־יְהֹוָ֖ה וַֽאֲנִי־אֵֽל׃
[‏יג] גַּם־מִיּוֹם֙ אֲנִ֣י ה֔וּא וְאֵ֥ין מִיָּדִֿ֖י מַצִּ֑יל אֶפְֿעַ֖ל וּמִ֥י יְשִׁיבֶֽֿנָּהֿ׃ס
[‏יד] כֹּֽהֿ־אָמַ֧ר יְהֹוָ֛ה גֹּאַלְכֶֿ֖ם קְדֿ֣וֹשׁ יִשְׂרָאֵ֑ל לְמַעַנְכֶ֞ם שִׁלַּ֣חְתִּי בָֿבֶ֗לָהֿ וְהֽוֹרַדְֿתִּ֤י בָֽֿרִיחִים֙ כֻּלָּ֔ם וְכַֿשְׂדִּ֖ים בָּֽאֳנִיּ֥וֹתֿ רִנָּתָֽֿם׃
[‏טו] אֲנִ֥י יְהֹוָ֖ה קְדֽֿוֹשְׁכֶֿ֑ם בּוֹרֵ֥א יִשְׂרָאֵ֖ל מַלְכְּכֶֽֿם׃ס
[‏טז] כֹּ֚הֿ אָמַ֣ר יְהֹוָ֔ה הַנּוֹתֵֿ֥ן בַּיָּ֖ם דָּ֑רֶךְֿ וּבְֿמַ֥יִם עַזִּ֖ים נְתִֿיבָֽֿהֿ׃
[‏יז] הַמּוֹצִ֥יא רֶֽכֶֿבֿ־וָס֖וּס חַ֣יִל וְעִזּ֑וּז יַחְדָּ֤ו יִשְׁכְּבֿוּ֙ בַּל־יָק֔וּמוּ דָּֽעֲכֿ֖וּ כַּפִּשְׁתָּ֥הֿ כָֿבֽֿוּ׃
[‏יח] אַֽל־תִּזְכְּר֖וּ רִֽאֿשֹׁנ֑וֹתֿ וְקַדְֿמֹנִיּ֖וֹתֿ אַל־תִּתְֿבֹּנָֽנוּ׃
[‏יט] הִנְנִ֨י עֹשֶׂ֤הֿ חֲדָֿשָׁה֙ עַתָּ֣הֿ תִֿצְמָ֔ח הֲל֖וֹא תֵֽֿדָֿע֑וּהָ אַ֣ףֿ אָשִׂ֤ים בַּמִּדְֿבָּר֙ דֶּ֔רֶךְֿ בִּֽישִׁמ֖וֹן נְהָרֽוֹתֿ׃
[‏כ] תְּכַֿבְּדֵ֙נִי֙ חַיַּ֣תֿ הַשָּׂדֶ֔הֿ תַּנִּ֖ים וּבְֿנ֣וֹתֿ יַֽעֲנָ֑הֿ כִּֽי־נָתַ֨תִּי בַֿמִּדְֿבָּ֜ר מַ֗יִם נְהָרוֹת֙ בִּֽישִׁימֹ֔ן לְהַשְׁק֖וֹתֿ עַמִּ֥י בְֿחִירִֽי׃
[‏כא] עַם־זוּ֙ יָצַ֣רְתִּי לִ֔י תְּהִלָּתִֿ֖י יְסַפֵּֽרוּ׃ס
[‏כב] וְלֹֽא־אֹתִֿ֥י קָרָ֖אֿתָֿ יַֽעֲקֹ֑בֿ כִּֽי־יָגַֿ֥עְתָּ בִּ֖י יִשְׂרָאֵֽל׃
[‏כג] לֹֽא־הֵבֵֿ֤יאֿתָֿ לִּי֙ שֵׂ֣הֿ עֹֽלֹתֶ֔יךָֿ וּזְבָֿחֶ֖יךָֿ לֹ֣א כִֿבַּדְֿתָּ֑נִי לֹ֤א הֶֽעֱבַֿדְֿתִּ֙יךָ֙ בְּמִנְחָ֔הֿ וְלֹ֥א הוֹגַֿעְתִּ֖יךָֿ בִּלְבֿוֹנָֽהֿ׃
[‏כד] לֹֽא־קָנִ֨יתָֿ לִּ֤י בַֿכֶּ֙סֶף֙ קָנֶ֔הֿ וְחֵ֥לֶבֿ זְבָֿחֶ֖יךָֿ לֹ֣א הִרְוִיתָֿ֑נִי אַ֗ךְֿ הֶֽעֱבַֿדְֿתַּ֙נִי֙ בְּחַטֹּאֿותֶ֔יךָֿ הוֹגַֿעְתַּ֖נִי בַּֽעֲוֹֽנֹתֶֽֿיךָֿ׃
[‏כה] אָֽנֹכִ֨י אָֽנֹכִֿ֥י ה֛וּא מֹחֶ֥הֿ פְֿשָׁעֶ֖יךָֿ לְמַֽעֲנִ֑י וְחַטֹּאֿתֶֿ֖יךָֿ לֹ֥א אֶזְכֹּֽר׃
[‏כו] הַזְכִּירֵ֕נִי נִשָּׁפְֿטָ֖הֿ יָ֑חַדֿ סַפֵּ֥ר אַתָּ֖הֿ לְמַ֥עַן תִּצְדָּֽק׃
[‏כז] אָבִֿ֥יךָֿ הָֽרִאֿשׁ֖וֹן חָטָ֑א וּמְלִיצֶ֖יךָֿ פָּ֥שְׁעוּ בִֽֿי׃
[‏כח] וַֽאֲחַלֵּ֖ל שָׂ֣רֵי קֹ֑דֶֿשׁ וְאֶתְּנָ֤הֿ לַחֵרֶם֙ יַֽעֲקֹ֔בֿ וְיִשְׂרָאֵ֖ל לְגִֿדּוּפִֽֿים׃פ

פרק מד
[‏א] וְעַתָּ֥הֿ שְׁמַ֖ע יַֽעֲקֹ֣בֿ עַבְֿדִּ֑י וְיִשְׂרָאֵ֖ל בָּחַ֥רְתִּי בֽֿוֹ׃
[‏ב] כֹּֽהֿ־אָמַ֨ר יְהֹוָ֥ה עֹשֶׂ֛ךָֿ וְיֹֽצֶרְךָֿ֥ מִבֶּ֖טֶן יַעְזְרֶ֑ךָּ אַל־תִּירָא֙ עַבְֿדִּ֣י יַֽעֲקֹ֔בֿ וִֽישֻׁר֖וּן בָּחַ֥רְתִּי בֽֿוֹ׃
[‏ג] כִּ֤י אֶצָּק־מַ֙יִם֙ עַל־צָמֵ֔א וְנֹזְלִ֖ים עַל־יַבָּשָׁ֑הֿ אֶצֹּ֤ק רוּחִי֙ עַל־זַרְעֶ֔ךָֿ וּבִֿרְכָֿתִֿ֖י עַל־צֶֽאֱצָאֶֽיךָֿ׃
[‏ד] וְצָֽמְח֖וּ בְּבֵֿ֣ין חָצִ֑יר כַּֽעֲרָבִֿ֖ים עַל־יִבְֿלֵי־מָֽיִם׃
[‏ה] זֶ֤הֿ יֹאֿמַר֙ לַֽיהֹוָ֣ה אָ֔נִי וְזֶ֖הֿ יִקְרָ֣א בְֿשֵֽׁם־יַֽעֲקֹ֑בֿ וְזֶ֗הֿ יִכְֿתֹּ֤בֿ יָדֿוֹ֙ לַֽיהֹוָ֔ה וּבְֿשֵׁ֥ם יִשְׂרָאֵ֖ל יְכַֿנֶּֽהֿ׃פ
[‏ו] כֹּֽהֿ־אָמַ֨ר יְהֹוָ֧ה מֶֽלֶךְֿ־יִשְׂרָאֵ֛ל וְגֹֿאֲל֖וֹ יְהֹוָ֣ה צְבָֿא֑וֹתֿ אֲנִ֤י רִאֿשׁוֹן֙ וַֽאֲנִ֣י אַֽחֲר֔וֹן וּמִבַּלְעָדַֿ֖י אֵ֥ין אֱלֹהִֽים׃
[‏ז] וּמִֽי־כָֿמ֣וֹנִי יִקְרָ֗א וְיַגִּידֶֿ֤הָ וְיַעְרְכֶ֙הָ֙ לִ֔י מִשּׂוּמִ֖י עַם־עוֹלָ֑ם וְאֹתִֿיּ֛וֹתֿ וַֽאֲשֶׁ֥ר תָּבֹֿ֖אֿנָהֿ יַגִּ֥ידֿוּ לָֽמוֹ׃
[‏ח] אַֽל־תִּפְֿחֲדֿוּ֙ וְאַל־תִּרְה֔וּ הֲלֹ֥א מֵאָ֛ז הִשְׁמַעְתִּ֥יךָֿ וְהִגַּ֖דְֿתִּי וְאַתֶּ֣ם עֵדָֿ֑י הֲיֵ֤שׁ אֱל֙וֹהַּ֙ מִבַּלְעָדַ֔י וְאֵ֥ין צ֖וּר בַּל־יָדָֽֿעְתִּי׃
[‏ט] יֹֽצְרֵי־פֶֿ֤סֶל כֻּלָּם֙ תֹּ֔הוּ וַֽחֲמֽוּדֵֿיהֶ֖ם בַּל־יוֹעִ֑ילוּ וְעֵדֵֿיהֶ֣ם הֵ֗‍ׄמָּׄ‌הׄ בַּל־יִרְא֛וּ וּבַֿל־יֵֽדְֿע֖וּ לְמַ֥עַן יֵבֹֽֿשׁוּ׃
[‏י] מִֽי־יָצַ֥ר אֵ֖ל וּפֶֿ֣סֶל נָסָ֑ךְֿ לְבִֿלְתִּ֖י הוֹעִֽיל׃
[‏יא] הֵ֤ן כָּל־חֲבֵֿרָיו֙ יֵבֹ֔שׁוּ וְחָרָשִׁ֥ים הֵ֖מָּהֿ מֵֽאָדָֿ֑ם יִֽתְֿקַבְּצ֤וּ כֻֿלָּם֙ יַֽעֲמֹ֔דֿוּ יִפְֿחֲדֿ֖וּ יֵבֹֿ֥שׁוּ יָֽחַדֿ׃
[‏יב] חָרַ֤שׁ בַּרְזֶל֙ מַֽעֲצָ֔דֿ וּפָֿעַל֙ בַּפֶּחָ֔ם וּבַֿמַּקָּבֿ֖וֹתֿ יִצְּרֵ֑הוּ וַיִּפְֿעָלֵ֙הוּ֙ בִּזְר֣וֹעַ כֹּח֔וֹ גַּם־רָעֵב֙ וְאֵ֣ין כֹּ֔חַ לֹא־שָׁ֥תָֿהֿ מַ֖יִם וַיִּיעָֽףֿ׃
[‏יג] חָרַ֣שׁ עֵצִים֘ נָ֣טָהֿ קָו֒ יְתָֿאֲרֵ֣הוּ בַֿשֶּׂ֔רֶדֿ יַֽעֲשֵׂ֙הוּ֙ בַּמַּקְצֻע֔וֹתֿ וּבַֿמְּחוּגָֿ֖הֿ יְתָֿאֳרֵ֑הוּ וַֽיַּֽעֲשֵׂ֙הוּ֙ כְּתַֿבְֿנִ֣יתֿ אִ֔ישׁ כְּתִֿפְֿאֶ֥רֶתֿ אָדָֿ֖ם לָשֶׁ֥בֶֿתֿ בָּֽיִתֿ׃
[‏יד] לכרות־ל֣וֹ אֲרָזִ֔ים וַיִּקַּ֤ח תִּרְזָה֙ וְאַלּ֔וֹן וַיְאַמֶּץ־ל֖וֹ בַּֽעֲצֵי־יָ֑עַר נָטַ֥ע א֖רז וְגֶֿ֥שֶׁם יְגַֿדֵּֽל׃
[‏טו] וְהָיָ֤הֿ לְאָדָֿם֙ לְבָֿעֵ֔ר וַיִּקַּ֤ח מֵהֶם֙ וַיָּ֔חָם אַףֿ־יַשִּׂ֖יק וְאָ֣פָֿהֿ לָ֑חֶם אַףֿ־יִפְֿעַל־אֵל֙ וַיִּשְׁתָּ֔חוּ עָשָׂ֥הוּ פֶֿ֖סֶל וַיִּסְגָּדֿ־לָֽמוֹ׃
[‏טז] חֶצְיוֹ֙ שָׂרַ֣ףֿ בְּמוֹ־אֵ֔שׁ עַל־חֶצְיוֹ֙ בָּשָׂ֣ר יֹאֿכֵ֔ל יִצְלֶ֥הֿ צָלִ֖י וְיִשְׂבָּ֑ע אַףֿ־יָחֹם֙ וְיֹאֿמַ֣ר הֶאָ֔ח חַמּוֹתִֿ֖י רָאִ֥יתִֿי אֽוּר׃
[‏יז] וּשְׁאֵ֣רִית֔וֹ לְאֵ֥ל עָשָׂ֖הֿ לְפִֿסְל֑וֹ יסגוד־ל֤וֹ וְיִשְׁתַּ֙חוּ֙ וְיִתְֿפַּלֵּ֣ל אֵלָ֔יו וְיֹאֿמַר֙ הַצִּילֵ֔נִי כִּ֥י אֵלִ֖י אָֽתָּהֿ׃
[‏יח] לֹ֥א יָֽדְֿע֖וּ וְלֹ֣א יָבִֿ֑ינוּ כִּ֣י טַ֤ח מֵֽרְאוֹת֙ עֵֽינֵיהֶ֔ם מֵֽהַשְׂכִּ֖יל לִבֹּתָֽֿם׃
[‏יט] וְלֹֽא־יָשִׁ֣יבֿ אֶל־לִבּ֗וֹ וְל֨אֺ דַֿ֥עַתֿ וְלֹֽא־תְֿבֿוּנָה֘ לֵאֿמֹר֒ חֶצְי֞וֹ שָׂרַ֣פְֿתִּי בְֿמוֹ־אֵ֗שׁ וְ֠אַףֿ אָפִֿ֤יתִֿי עַל־גֶּֽחָלָיו֙ לֶ֔חֶם אֶצְלֶ֥הֿ בָֿשָׂ֖ר וְאֹכֵֿ֑ל וְיִתְֿרוֹ֙ לְתֽֿוֹעֵבָֿ֣הֿ אֶֽעֱשֶׂ֔הֿ לְבֿ֥וּל עֵ֖ץ אֶסְגּֽוֹדֿ׃
[‏כ] רֹעֶ֣הֿ אֵ֔פֶֿר לֵ֥בֿ הוּתַֿ֖ל הִטָּ֑הוּ וְלֹֽא־יַצִּ֤יל אֶתֿ־נַפְֿשׁוֹ֙ וְלֹ֣א יֹאֿמַ֔ר הֲל֥וֹא שֶׁ֖קֶר בִּֽימִינִֽי׃ס
[‏כא] זְכָֿר־אֵ֣לֶּהֿ יַֽעֲקֹ֔בֿ וְיִשְׂרָאֵ֖ל כִּ֣י עַבְֿדִּי־אָ֑תָּהֿ יְצַרְתִּ֤יךָֿ עֶֽבֶֿדֿ־לִי֙ אַ֔תָּהֿ יִשְׂרָאֵ֖ל לֹ֥א תִֿנָּשֵֽׁנִי׃
[‏כב] מָחִ֤יתִֿי כָֿעָב֙ פְּשָׁעֶ֔יךָֿ וְכֶֿעָנָ֖ן חַטֹּאֿתֶֿ֑יךָֿ שׁוּבָֿ֥הֿ אֵלַ֖י כִּ֥י גְֿאַלְתִּֽיךָֿ׃
[‏כג] רָנּ֨וּ שָׁמַ֜יִם כִּֽי־עָשָׂ֣הֿ יְהֹוָ֗ה הָרִ֙יעוּ֙ תַּחְתִּיּ֣וֹתֿ אָ֔רֶץ פִּצְח֤וּ הָרִים֙ רִנָּ֔הֿ יַ֖עַר וְכָֿל־עֵ֣ץ בּ֑וֹ כִּֽי־גָֿאַ֤ל יְהֹוָה֙ יַֽעֲקֹ֔בֿ וּבְֿיִשְׂרָאֵ֖ל יִתְֿפָּאָֽר׃ס
[‏כד] כֹּֽהֿ־אָמַ֤ר יְהֹוָה֙ גֹּֽאֲלֶ֔ךָֿ וְיֹֽצֶרְךָֿ֖ מִבָּ֑טֶן אָֽנֹכִֿ֤י יְהֹוָה֙ עֹ֣שֶׂהֿ כֹּ֔ל נֹטֶ֤הֿ שָׁמַ֙יִם֙ לְבַֿדִּ֔י רֹקַ֥ע הָאָ֖רֶץ מֽי‌ אתֽי׃
[‏כה] מֵפֵֿר֙ אֹתֿ֣וֹתֿ בַּדִּ֔ים וְקֹֽסְמִ֖ים יְהוֹלֵ֑ל מֵשִׁ֧יבֿ חֲכָֿמִ֛ים אָח֖וֹר וְדַֿעְתָּ֥ם יְשַׂכֵּֽל׃
[‏כו] מֵקִים֙ דְּבַֿ֣ר עַבְֿדּ֔וֹ וַֽעֲצַ֥תֿ מַלְאָכָֿ֖יו יַשְׁלִ֑ים הָֽאֹמֵ֨ר לִירֽוּשָׁלַ֜‍ִם תּוּשָׁ֗בֿ וּלְעָרֵ֤י יְהוּדָֿה֙ תִּבָּנֶ֔ינָהֿ וְחָרְבֿוֹתֶֿ֖יהָ אֲקוֹמֵֽם׃
[‏כז] הָֽאֹמֵ֥ר לַצּוּלָ֖הֿ חֳרָ֑בִֿי וְנַֽהֲרֹתַֿ֖יִךְֿ אוֹבִֽֿישׁ׃
[‏כח] הָֽאֹמֵ֤ר לְכ֙וֹרֶשׁ֙ רֹעִ֔י וְכָֿל־חֶפְֿצִ֖י יַשְׁלִ֑ם וְלֵאֿמֹ֤ר לִירֽוּשָׁלַ֙‍ִם֙ תִּבָּנֶ֔הֿ וְהֵיכָֿ֖ל תִּוָּסֵֽדֿ׃ס

פרק מה
[‏א] כֹּֽהֿ־אָמַ֣ר יְהֹוָה֘ לִמְשִׁיחוֹ֘ לְכֿ֣וֹרֶשׁ אֲשֶׁר־הֶֽחֱזַ֣קְתִּי בִֽֿימִינ֗וֹ לְרַדֿ־לְפָֿנָיו֙ גּוֹיִ֔ם וּמָתְֿנֵ֥י מְלָכִֿ֖ים אֲפַֿתֵּ֑חַ לִפְֿתֹּ֤חַ לְפָֿנָיו֙ דְּלָתַ֔יִם וּשְׁעָרִ֖ים לֹ֥א יִסָּגֵֽֿרוּ׃
[‏ב] אֲנִי֙ לְפָֿנֶ֣יךָֿ אֵלֵ֔ךְֿ וַֽהֲדֿוּרִ֖ים אוש֑ר דַּלְתֿ֤וֹתֿ נְחוּשָׁה֙ אֲשַׁבֵּ֔ר וּבְֿרִיחֵ֥י בַֿרְזֶ֖ל אֲגַֿדֵּֽעַ׃
[‏ג] וְנָֽתַֿתִּ֤י לְךָ֙ אוֹצְר֣וֹתֿ חֹ֔שֶׁךְֿ וּמַטְמֻנֵ֖י מִסְתָּרִ֑ים לְמַ֣עַן תֵּדַ֗ע כִּֽי־אֲנִ֧י יְהֹוָ֛ה הַקּוֹרֵ֥א בְֿשִׁמְךָֿ֖ אֱלֹהֵ֥י יִשְׂרָאֵֽל׃
[‏ד] לְמַ֙עַן֙ עַבְֿדִּ֣י יַֽעֲקֹ֔בֿ וְיִשְׂרָאֵ֖ל בְּחִירִ֑י וָֽאֶקְרָ֤א לְךָ֙ בִּשְׁמֶ֔ךָֿ אֲכַֿנְּךָֿ֖ וְלֹ֥א יְדַֿעְתָּֽנִי׃
[‏ה] אֲנִ֤י יְהֹוָה֙ וְאֵ֣ין ע֔וֹדֿ זֽוּלָתִֿ֖י אֵ֣ין אֱלֹהִ֑ים אֲאַזֶּרְךָֿ֖ וְלֹ֥א יְדַֿעְתָּֽנִי׃
[‏ו] לְמַ֣עַן יֵֽדְֿע֗וּ מִמִּֽזְרַח־שֶׁ֙מֶשׁ֙ וּמִמַּ֣עֲרָבָ֔הֿ כִּי־אֶ֖פֶֿס בִּלְעָדָֿ֑י אֲנִ֥י יְהֹוָ֖ה וְאֵ֥ין עֽוֹדֿ׃
[‏ז] יוֹצֵ֥ר אוֹר֙ וּבֿוֹרֵ֣א חֹ֔שֶׁךְֿ עֹשֶׂ֥הֿ שָׁל֖וֹם וּבֿ֣וֹרֵא רָ֑ע אֲנִ֥י יְהֹוָ֖ה עֹשֶׂ֥הֿ כָֿל־אֵֽלֶּהֿ׃ס
[‏ח] הַרְעִ֤יפֿוּ שָׁמַ֙יִם֙ מִמַּ֔עַל וּשְׁחָקִ֖ים יִזְּלוּ־צֶ֑דֶֿק תִּפְֿתַּח־אֶ֣רֶץ וְיִפְֿרוּ־יֶ֗שַׁע וּצְדָֿקָ֤הֿ תַֿצְמִ֙יחַ֙ יַ֔חַדֿ אֲנִ֥י יְהֹוָ֖ה בְּרָאֿתִֽֿיו׃ס
[‏ט] ה֗וֹי רָ֚בֿ אֶתֿ־יֹ֣צְר֔וֹ חֶ֖רֶשׂ אֶתֿ־חַרְשֵׂ֣י אֲדָֿמָ֑הֿ הֲיֹאֿמַ֨ר חֹ֤מֶר לְיֹֽצְרוֹ֙ מַֽהֿ־תַּֽעֲשֶׂ֔הֿ וּפָֽֿעָלְךָֿ֖ אֵֽין־יָדַֿ֥יִם לֽוֹ׃ס
[‏י] ה֛וֹי אֹמֵ֥ר לְאָ֖בֿ מַהֿ־תּוֹלִ֑ידֿ וּלְאִשָּׁ֖הֿ מַהֿ־תְּחִילִֽין׃פ
[‏יא] כֹּֽהֿ־אָמַ֧ר יְהֹוָ֛ה קְדֿ֥וֹשׁ יִשְׂרָאֵ֖ל וְיֹֽצְר֑וֹ הָאֹֽתִֿיּ֣וֹתֿ שְׁאָל֔וּנִי עַל־בָּנַ֛י וְעַל־פֹּ֥עַל יָדַֿ֖י תְּצַוֻּֽנִי׃
[‏יב] אָֽנֹכִֿי֙ עָשִׂ֣יתִֿי אֶ֔רֶץ וְאָדָֿ֖ם עָלֶ֣יהָ בָֿרָ֑אֿתִֿי אֲנִ֗י יָדַֿי֙ נָט֣וּ שָׁמַ֔יִם וְכָֿל־צְבָֿאָ֖ם צִוֵּֽיתִֿי׃
[‏יג] אָֽנֹכִֿי֙ הַעִֽירֹתִֿ֣הוּ בְֿצֶ֔דֶֿק וְכָֿל־דְּרָכָֿ֖יו אֲיַשֵּׁ֑ר הֽוּא־יִבְֿנֶ֤הֿ עִירִי֙ וְגָֿלוּתִֿ֣י יְשַׁלֵּ֔חַ לֹ֤א בִֿמְחִיר֙ וְלֹ֣א בְֿשֹׁ֔חַדֿ אָמַ֖ר יְהֹוָ֥ה צְבָֿאֽוֹתֿ׃ס
[‏יד] כֹּ֣הֿ׀ אָמַ֣ר יְהֹוָ֗ה יְגִ֨יעַ מִצְרַ֥יִם וּסְחַר־כּוּשׁ֘ וּסְבָֿאִים֘ אַנְשֵׁ֣י מִדָּה֒ עָלַ֤יִךְֿ יַֽעֲבֹֿרוּ֙ וְלָ֣ךְֿ יִֽהְי֔וּ אַֽחֲרַ֣יִךְֿ יֵלֵ֔כֿוּ בַּזִּקִּ֖ים יַֽעֲבֹֿ֑רוּ וְאֵלַ֤יִךְֿ יִֽשְׁתַּֽחֲווּ֙ אֵלַ֣יִךְֿ יִתְֿפַּלָּ֔לוּ אַ֣ךְֿ בָּ֥ךְֿ אֵ֛ל וְאֵ֥ין ע֖וֹדֿ אֶ֥פֶֿס אֱלֹהִֽים׃
[‏טו] אָכֵ֕ן אַתָּ֖הֿ אֵ֣ל מִסְתַּתֵּ֑ר אֱלֹהֵ֥י יִשְׂרָאֵ֖ל מוֹשִֽׁיעַ׃
[‏טז] בּ֥וֹשׁוּ וְגַֽֿם־נִכְֿלְמ֖וּ כֻּלָּ֑ם יַחְדָּו֙ הָֽלְכֿ֣וּ בַֿכְּלִמָּ֔הֿ חָרָשֵׁ֖י צִירִֽים׃
[‏יז] יִשְׂרָאֵל֙ נוֹשַׁ֣ע בַּֽיהֹוָ֔ה תְּשׁוּעַ֖תֿ עֽוֹלָמִ֑ים לֹֽא־תֵֿבֹֿ֥שׁוּ וְלֹֽא־תִֿכָּֽלְמ֖וּ עַדֿ־ע֥וֹלְמֵי עַֽדֿ׃פ
[‏יח] כִּ֣י כֹֿ֣הֿ אָמַר־יְ֠הֹוָה בּוֹרֵ֨א הַשָּׁמַ֜יִם ה֣וּא הָֽאֱלֹהִ֗ים יוֹצֵ֨ר הָאָ֤רֶץ וְעֹשָׂהּ֙ ה֣וּא כֽֿוֹנְנָ֔הּ לֹא־תֹֿ֥הוּ בְֿרָאָ֖הּ לָשֶׁ֣בֶֿתֿ יְצָרָ֑הּ אֲנִ֥י יְהֹוָ֖ה וְאֵ֥ין עֽוֹדֿ׃
[‏יט] ל֧אֺ בַֿסֵּ֣תֶֿר דִּבַּ֗רְתִּי בִּמְקוֹם֙ אֶ֣רֶץ חֹ֔שֶׁךְֿ לֹ֥א אָמַ֛רְתִּי לְזֶ֥רַע יַֽעֲקֹ֖בֿ תֹּ֣הוּ בַֿקְּשׁ֑וּנִי אֲנִ֤י יְהֹוָה֙ דֹּבֵֿ֣ר צֶ֔דֶֿק מַגִּ֖ידֿ מֵֽישָׁרִֽים׃
[‏כ] הִקָּֽבְֿצ֥וּ וָבֹֿ֛אוּ הִֽתְֿנַגְּשׁ֥וּ יַחְדָּ֖ו פְּלִיטֵ֣י הַגּוֹיִ֑ם לֹ֣א יָֽדְֿע֗וּ הַנֹּֽשְׂאִים֙ אֶתֿ־עֵ֣ץ פִּסְלָ֔ם וּמִתְֿפַּלְלִ֔ים אֶל־אֵ֖ל לֹ֥א יוֹשִֽׁיעַ׃
[‏כא] הַגִּ֣ידֿוּ וְהַגִּ֔ישׁוּ אַ֥ףֿ יִֽוָּֽעֲצ֖וּ יַחְדָּ֑ו מִ֣י הִשְׁמִיעַ֩ זֹ֨אֿתֿ מִקֶּ֜דֶֿם מֵאָ֣ז הִגִּידָ֗הּ הֲל֨וֹא אֲנִ֤י יְהֹוָה֙ וְאֵֽין־ע֤וֹדֿ אֱלֹהִים֙ מִבַּלְעָדַ֔י אֵֽל־צַדִּ֣יק וּמוֹשִׁ֔יעַ אַ֖יִן זֽוּלָתִֽֿי׃
[‏כב] פְּנוּ־אֵלַ֥י וְהִוָּֽשְׁע֖וּ כָּל־אַפְֿסֵי־אָ֑רֶץ כִּ֥י אֲנִי־אֵ֖ל וְאֵ֥ין עֽוֹדֿ׃
[‏כג] בִּ֣י נִשְׁבַּ֔עְתִּי יָצָ֨א מִפִּ֧י צְדָֿקָ֛הֿ דָּבָֿ֖ר וְלֹ֣א יָשׁ֑וּבֿ כִּי־לִי֙ תִּכְֿרַ֣ע כָּל־בֶּ֔רֶךְֿ תִּשָּׁבַֿ֖ע כָּל־לָשֽׁוֹן׃
[‏כד] אַ֧ךְֿ בַּֽיהֹוָ֛ה לִ֥י אָמַ֖ר צְדָֿק֣וֹתֿ וָעֹ֑ז עָדָֿיו֙ יָבֿ֣וֹא וְיֵבֹ֔שׁוּ כֹּ֖ל הַנֶּֽחֱרִ֥ים בּֽוֹ׃
[‏כה] בַּֽיהֹוָ֛ה יִצְדְּק֥וּ וְיִֽתְֿהַלְל֖וּ כָּל־זֶ֥רַע יִשְׂרָאֵֽל׃

פרק מו
[‏א] כָּרַ֥ע בֵּל֙ קֹרֵ֣ס נְב֔וֹ הָיוּ֙ עֲצַבֵּיהֶ֔ם לַֽחַיָּ֖הֿ וְלַבְּהֵמָ֑הֿ נְשֻׂאֹתֵֿיכֶֿ֣ם עֲמוּס֔וֹתֿ מַשָּׂ֖א לַֽעֲיֵפָֽֿהֿ׃
[‏ב] קָֽרְס֤וּ כָֽֿרְעוּ֙ יַחְדָּ֔ו לֹ֥א יָֽכְֿל֖וּ מַלֵּ֣ט מַשָּׂ֑א וְנַפְֿשָׁ֖ם בַּשְּׁבִֿ֥י הָלָֽכָֿהֿ׃ס
[‏ג] שִׁמְע֤וּ אֵלַי֙ בֵּ֣יתֿ יַֽעֲקֹ֔בֿ וְכָֿל־שְׁאֵרִ֖יתֿ בֵּ֣יתֿ יִשְׂרָאֵ֑ל הַֽעֲמֻסִים֙ מִנִּי־בֶ֔טֶן הַנְּשֻׂאִ֖ים מִנִּי־רָֽחַם׃
[‏ד] וְעַדֿ־זִקְנָה֙ אֲנִ֣י ה֔וּא וְעַדֿ־שֵׂיבָֿ֖הֿ אֲנִ֣י אֶסְבֹּ֑ל אֲנִ֤י עָשִׂ֙יתִֿי֙ וַֽאֲנִ֣י אֶשָּׂ֔א וַֽאֲנִ֥י אֶסְבֹּ֖ל וַֽאֲמַלֵּֽט׃ס
[‏ה] לְמִ֥י תְֿדַֿמְי֖וּנִי וְתַֿשְׁו֑וּ וְתַֿמְשִׁל֖וּנִי וְנִדְֿמֶֽהֿ׃
[‏ו] הַזָּלִ֤ים זָהָב֙ מִכִּ֔יס וְכֶֿ֖סֶףֿ בַּקָּנֶ֣הֿ יִשְׁקֹ֑לוּ יִשְׂכְּר֤וּ צוֹרֵף֙ וְיַֽעֲשֵׂ֣הוּ אֵ֔ל יִסְגְּדֿ֖וּ אַףֿ־יִֽשְׁתַּֽחֲוֽוּ׃
[‏ז] יִ֠שָּׂאֻהוּ עַל־כָּתֵ֨ףֿ יִסְבְּלֻ֜הוּ וְיַנִּיחֻ֤הוּ תַֿחְתָּיו֙ וְיַֽעֲמֹ֔דֿ מִמְּקוֹמ֖וֹ לֹ֣א יָמִ֑ישׁ אַףֿ־יִצְעַ֤ק אֵלָיו֙ וְלֹ֣א יַֽעֲנֶ֔הֿ מִצָּֽרָתֿ֖וֹ לֹ֥א יֽוֹשִׁיעֶֽנּוּ׃ס
[‏ח] זִכְֿרוּ־זֹ֖אֿתֿ וְהִתְֿאֹשָׁ֑שׁוּ הָשִׁ֥יבֿוּ פֿוֹשְׁעִ֖ים עַל־לֵֽבֿ׃
[‏ט] זִכְֿר֥וּ רִֽאֿשֹׁנ֖וֹתֿ מֵֽעוֹלָ֑ם כִּ֣י אָֽנֹכִֿ֥י אֵל֙ וְאֵ֣ין ע֔וֹדֿ אֱלֹהִ֖ים וְאֶ֥פֶֿס כָּמֽוֹנִי׃
[‏י] מַגִּ֤ידֿ מֵֽרֵאֿשִׁית֙ אַֽחֲרִ֔יתֿ וּמִקֶּ֖דֶֿם אֲשֶׁ֣ר לֹא־נַֽעֲשׂ֑וּ אֹמֵר֙ עֲצָתִֿ֣י תָֿק֔וּם וְכָֿל־חֶפְֿצִ֖י אֶֽעֱשֶֽׂהֿ׃
[‏יא] קֹרֵ֤א מִמִּזְרָח֙ עַ֔יִט מֵאֶ֥רֶץ מֶרְחָ֖ק אִ֣ישׁ עֲצָתֿוֹ אַףֿ־דִּבַּ֙רְתִּי֙ אַףֿ־אֲבִֿיאֶ֔נָּהֿ יָצַ֖רְתִּי אַףֿ־אֶֽעֱשֶֽׂנָּהֿ׃ס
[‏יב] שִׁמְע֥וּ אֵלַ֖י אַבִּ֣ירֵי לֵ֑בֿ הָֽרְחוֹקִ֖ים מִצְּדָֿקָֽהֿ׃
[‏יג] קֵרַ֤בְֿתִּי צִדְֿקָתִֿי֙ לֹ֣א תִֿרְחָ֔ק וּתְֿשׁוּעָתִֿ֖י לֹ֣א תְֿאַחֵ֑ר וְנָֽתַֿתִּ֤י בְֿצִיּוֹן֙ תְּשׁוּעָ֔הֿ לְיִשְׂרָאֵ֖ל תִּפְֿאַרְתִּֽי׃ס

פרק מז
[‏א] רְדִֿ֣י׀ וּשְׁבִֿ֣י עַל־עָפָ֗ר בְּתֿוּלַת֙ בַּתֿ־בָּבֶ֔ל שְׁבִֽֿי־לָאָ֥רֶץ אֵֽין־כִּסֵּ֖א בַּתֿ־כַּשְׂדִּ֑ים כִּ֣י לֹ֤א תֿוֹסִיפִֿי֙ יִקְרְאוּ־לָ֔ךְֿ רַכָּ֖הֿ וַֽעֲנֻגָּֽהֿ׃
[‏ב] קְחִ֥י רֵחַ֖יִם וְטַ֣חֲנִי קָ֑מַח גַּלִּ֨י צַמָּתֵֿ֧ךְֿ חֶשְׂפִּי־שֹׁ֛בֶֿל גַּלִּי־שׁ֖וֹק עִבְֿרִ֥י נְהָרֽוֹתֿ׃
[‏ג] תִּגָּל֙ עֶרְוָתֵ֔ךְֿ גַּ֥ם תֵּֽרָאֶ֖הֿ חֶרְפָּתֵֿ֑ךְֿ נָקָ֣ם אֶקָּ֔ח וְלֹ֥א אֶפְֿגַּ֖ע אָדָֽֿם׃ס
[‏ד] גֹּֽאֲלֵ֕נוּ יְהֹוָ֥ה צְבָֿא֖וֹתֿ שְׁמ֑וֹ קְדֿ֖וֹשׁ יִשְׂרָאֵֽל׃
[‏ה] שְׁבִֿ֥י דֿוּמָ֛ם וּבֹֿ֥אִי בַֿחֹ֖שֶׁךְֿ בַּתֿ־כַּשְׂדִּ֑ים כִּ֣י לֹ֤א תֿוֹסִיפִֿי֙ יִקְרְאוּ־לָ֔ךְֿ גְּבֶֿ֖רֶתֿ מַמְלָכֽֿוֹתֿ׃
[‏ו] קָצַ֣פְֿתִּי עַל־עַמִּ֗י חִלַּ֙לְתִּי֙ נַֽחֲלָתִ֔י וָֽאֶתְּנֵ֖ם בְּיָדֵֿ֑ךְֿ לֹא־שַׂ֤מְתְּ לָהֶם֙ רַֽחֲמִ֔ים עַל־זָקֵ֕ן הִכְֿבַּ֥דְֿתְּ עֻלֵּ֖ךְֿ מְאֹֽדֿ׃
[‏ז] וַתֹּ֣אֿמְרִ֔י לְעוֹלָ֖ם אֶֽהְיֶ֣הֿ גְֿבָֿ֑רֶתֿ עַ֣דֿ לֹא־שַׂ֥מְתְּ אֵ֙לֶּה֙ עַל־לִבֵּ֔ךְֿ לֹ֥א זָכַֿ֖רְתְּ אַֽחֲרִיתָֽֿהּ׃ס
[‏ח] וְעַתָּ֞הֿ שִׁמְעִי־זֹ֤אֿתֿ עֲדִֿינָה֙ הַיּוֹשֶׁ֣בֶֿתֿ לָבֶ֔טַח הָאֹֽמְרָה֙ בִּלְבָ֔בָֿהּ אֲנִ֖י וְאַפְֿסִ֣י ע֑וֹדֿ לֹ֤א אֵשֵׁב֙ אַלְמָנָ֔הֿ וְלֹ֥א אֵדַֿ֖ע שְׁכֽֿוֹל׃
[‏ט] וְתָֿבֹֿאֿנָה֩ לָּ֨ךְֿ שְׁתֵּי־אֵ֥לֶּהֿ רֶ֛גַֿע בְּי֥וֹם אֶחָ֖דֿ שְׁכֿ֣וֹל וְאַלְמֹ֑ן כְּתֻֿמָּם֙ בָּ֣אוּ עָלַ֔יִךְֿ בְּרֹ֣בֿ כְּשָׁפַ֔יִךְֿ בְּעָצְמַ֥תֿ חֲבָֿרַ֖יִךְֿ מְאֹֽדֿ׃
[‏י] וַתִּבְֿטְחִ֣י בְֿרָֽעָתֵ֗ךְֿ אָמַ֙רְתְּ֙ אֵ֣ין רֹאָ֔נִי חָכְֿמָתֵֿ֥ךְֿ וְדַֿעְתֵּ֖ךְֿ הִ֣יא שׁוֹבְֿבָֿ֑תֶֿךְֿ וַתֹּֽאֿמְרִ֣י בְֿלִבֵּ֔ךְֿ אֲנִ֖י וְאַפְֿסִ֥י עֽוֹדֿ׃
[‏יא] וּבָֿ֧א עָלַ֣יִךְֿ רָעָ֗הֿ לֹ֤א תֵֿדְֿעִי֙ שַׁחְרָ֔הּ וְתִֿפֹּ֤ל עָלַ֙יִךְ֙ הוָֹ֔הֿ לֹ֥א תֽֿוּכְֿלִ֖י כַּפְּרָ֑הּ וְתָֿבֹ֨א עָלַ֧יִךְֿ פִּתְֿאֹ֛ם שׁוֹאָ֖הֿ לֹ֥א תֵֿדָֽֿעִי׃
[‏יב] עִמְדִֿי־נָ֤א בַֽֿחֲבָֿרַ֙יִךְ֙ וּבְֿרֹ֣בֿ כְּשָׁפַ֔יִךְֿ בַּֽאֲשֶׁ֥ר יָגַֿ֖עַתְּ מִנְּעוּרָ֑יִךְֿ אוּלַ֛י תּוּכְֿלִ֥י הוֹעִ֖יל אוּלַ֥י תַּֽעֲרֽוֹצִי׃
[‏יג] נִלְאֵ֖יתֿ בְּרֹ֣בֿ עֲצָתָֿ֑יִךְֿ יַֽעַמְדֿוּ־נָ֨א וְיֽוֹשִׁיעֻ֜ךְֿ הָֽבְֿרוּ שָׁמַ֗יִם הַֽחֹזִים֙ בַּכּ֣וֹכָֿבִ֔ים מֽוֹדִֿיעִם֙ לֶֽחֳדָֿשִׁ֔ים מֵֽאֲשֶׁ֥ר יָבֹֿ֖אוּ עָלָֽיִךְֿ׃
[‏יד] הִנֵּ֨הֿ הָי֤וּ כְֿקַשׁ֙ אֵ֣שׁ שְׂרָפָ֔תַֿם לֹֽא־יַצִּ֥ילוּ אֶתֿ־נַפְֿשָׁ֖ם מִיַּ֣דֿ לֶֽהָבָֿ֑הֿ אֵֽין־גַּחֶ֣לֶתֿ לַחְמָ֔ם א֖וּר לָשֶׁ֥בֶֿתֿ נֶגְֿדּֽוֹ׃
[‏טו] כֵּ֥ן הָֽיוּ־לָ֖ךְֿ אֲשֶׁ֣ר יָגָֿ֑עַתְּ סֹֽחֲרַ֣יִךְֿ מִנְּעוּרַ֗יִךְֿ אִ֤ישׁ לְעֶבְֿרוֹ֙ תָּע֔וּ אֵ֖ין מֽוֹשִׁיעֵֽךְֿ׃ס

פרק מח
[‏א] שִׁמְעוּ־זֹ֣אֿתֿ בֵּֽיתֿ־יַֽעֲקֹ֗בֿ הַנִּקְרָאִים֙ בְּשֵׁ֣ם יִשְׂרָאֵ֔ל וּמִמֵּ֥י יְהוּדָֿ֖הֿ יָצָ֑אוּ הַֽנִּשְׁבָּעִ֣ים׀ בְּשֵׁ֣ם יְהֹוָ֗ה וּבֵֽֿאֿלֹהֵ֤י יִשְׂרָאֵל֙ יַזְכִּ֔ירוּ לֹ֥א בֶֽֿאֱמֶ֖תֿ וְלֹ֥א בִֿצְדָֿקָֽהֿ׃
[‏ב] כִּֽי־מֵעִ֤יר הַקֹּ֙דֶֿשׁ֙ נִקְרָ֔אוּ וְעַל־אֱלֹהֵ֥י יִשְׂרָאֵ֖ל נִסְמָ֑כֿוּ יְהֹוָ֥ה צְבָֿא֖וֹתֿ שְׁמֽוֹ׃ס
[‏ג] הָרִֽאֿשֹׁנוֹת֙ מֵאָ֣ז הִגַּ֔דְֿתִּי וּמִפִּ֥י יָֽצְא֖וּ וְאַשְׁמִיעֵ֑ם פִּתְֿאֹ֥ם עָשִׂ֖יתִֿי וַתָּבֹֽֿאֿנָהֿ׃
[‏ד] מִדַּעְתִּ֕י כִּ֥י קָשֶׁ֖הֿ אָ֑תָּהֿ וְגִֿ֤ידֿ בַּרְזֶל֙ עָרְפֶּ֔ךָֿ וּמִצְחֲךָֿ֖ נְחוּשָֽׁהֿ׃
[‏ה] וָֽאַגִּ֤ידֿ לְךָ֙ מֵאָ֔ז בְּטֶ֥רֶם תָּבֿ֖וֹא הִשְׁמַעְתִּ֑יךָֿ פֶּן־תֹּאֿמַר֙ עָצְבִּ֣י עָשָׂ֔ם וּפִֿסְלִ֥י וְנִסְכִּ֖י צִוָּֽם׃
[‏ו] שָׁמַ֤עְתָּ חֲזֵה֙ כֻּלָּ֔הּ וְאַתֶּ֖ם הֲל֣וֹא תַֿגִּ֑ידֿוּ הִשְׁמַעְתִּ֤יךָֿ חֲדָֿשׁוֹת֙ מֵעַ֔תָּהֿ וּנְצֻר֖וֹתֿ וְלֹ֥א יְדַֿעְתָּֽם׃
[‏ז] עַתָּ֤הֿ נִבְֿרְאוּ֙ וְלֹ֣א מֵאָ֔ז וְלִפְֿנֵי־י֖וֹם וְלֹ֣א שְׁמַעְתָּ֑ם פֶּן־תֹּאֿמַ֖ר הִנֵּ֥הֿ יְדַֿעְתִּֽין׃
[‏ח] גַּ֣ם לֹֽא־שָׁמַ֗עְתָּ גַּ֚ם לֹ֣א יָדַ֔עְתָּ גַּ֕ם מֵאָ֖ז לֹֽא־פִֿתְּחָ֣הֿ אָזְנֶ֑ךָֿ כִּ֤י יָדַ֙עְתִּי֙ בָּגֿ֣וֹדֿ תִּבְֿגּ֔וֹדֿ וּפֹֿשֵׁ֥עַ מִבֶּ֖טֶן קֹ֥רָא לָֽךְֿ׃
[‏ט] לְמַ֤עַן שְׁמִי֙ אַֽאֲרִ֣יךְֿ אַפִּ֔י וּתְֿהִלָּתִֿ֖י אֶֽחֱטָם־לָ֑ךְֿ לְבִֿלְתִּ֖י הַכְֿרִיתֶֽֿךָֿ׃
[‏י] הִנֵּ֥הֿ צְרַפְֿתִּ֖יךָֿ וְלֹ֣א בְֿכָֿ֑סֶףֿ בְּחַרְתִּ֖יךָֿ בְּכֿ֥וּר עֹֽנִי׃
[‏יא] לְמַֽעֲנִ֧י לְמַֽעֲנִ֛י אֶֽעֱשֶׂ֖הֿ כִּ֣י אֵ֣יךְֿ יֵחָ֑ל וּכְֿבֿוֹדִֿ֖י לְאַחֵ֥ר לֹֽא־אֶתֵּֽן׃ס
[‏יב] שְׁמַ֤ע אֵלַי֙ יַֽעֲקֹ֔בֿ וְיִשְׂרָאֵ֖ל מְקֹרָאִ֑י אֲנִי־הוּא֙ אֲנִ֣י רִאֿשׁ֔וֹן אַ֖ףֿ אֲנִ֥י אַֽחֲרֽוֹן׃
[‏יג] אַףֿ־יָדִֿי֙ יָ֣סְדָֿהֿ אֶ֔רֶץ וִֽימִינִ֖י טִפְּחָ֣הֿ שָׁמָ֑יִם קֹרֵ֥א אֲנִ֛י אֲלֵיהֶ֖ם יַֽעַמְדֿ֥וּ יַחְדָּֽו׃
[‏יד] הִקָּֽבְֿצ֤וּ כֻֿלְּכֶֿם֙ וּשֲׁמָ֔עוּ מִ֥י בָֿהֶ֖ם הִגִּ֣ידֿ אֶתֿ־אֵ֑לֶּהֿ יְהֹוָ֣ה אֲהֵב֔וֹ יַֽעֲשֶׂ֤הֿ חֶפְֿצוֹ֙ בְּבָֿבֶ֔ל וּזְרֹע֖וֹ כַּשְׂדִּֽים׃
[‏טו] אֲנִ֥י אֲנִ֛י דִּבַּ֖רְתִּי אַףֿ־קְרָאֿתִֿ֑יו הֲבִֽֿיאֹתִֿ֖יו וְהִצְלִ֥יחַ דַּרְכּֽוֹ׃
[‏טז] קִרְבֿ֧וּ אֵלַ֣י שִׁמְעוּ־זֹ֗אֿתֿ לֹ֤א מֵרֹאֿשׁ֙ בַּסֵּ֣תֶֿר דִּבַּ֔רְתִּי מֵעֵ֥תֿ הֱיוֹתָֿ֖הּ שָׁ֣ם אָ֑נִי וְעַתָּ֗הֿ אֲדֹֿנָ֧י יֱהֹוִ֛ה שְׁלָחַ֖נִי וְרוּחֽוֹ׃פ
[‏יז] כֹּֽהֿ־אָמַ֧ר יְהֹוָ֛ה גֹּאַלְךָֿ֖ קְדֿ֣וֹשׁ יִשְׂרָאֵ֑ל אֲנִ֨י יְהֹוָ֤ה אֱלֹהֶ֙יךָ֙ מְלַמֶּדְֿךָֿ֣ לְהוֹעִ֔יל מַדְֿרִֽיכְֿךָֿ֖ בְּדֶֿ֥רֶךְֿ תֵּלֵֽךְֿ׃
[‏יח] ל֥וּא הִקְשַׁ֖בְֿתָּ לְמִצְוֹתָֿ֑י וַיְהִ֤י כַֿנָּהָר֙ שְׁלוֹמֶ֔ךָֿ וְצִדְֿקָֽתְֿךָֿ֖ כְּגַֿלֵּ֥י הַיָּֽם׃
[‏יט] וַיְהִ֤י כַֿחוֹל֙ זַרְעֶ֔ךָֿ וְצֶֽאֱצָאֵ֥י מֵעֶ֖יךָֿ כִּמְעֹתָֿ֑יו לֹֽא־יִכָּרֵ֧תֿ וְלֹֽא־יִשָּׁמֵ֛דֿ שְׁמ֖וֹ מִלְּפָֿנָֽי׃ס
[‏כ] צְא֣וּ מִבָּבֶֿל֘ בִּרְח֣וּ מִכַּשְׂדִּים֒ בְּק֣וֹל רִנָּ֗הֿ הַגִּ֤ידֿוּ הַשְׁמִ֙יעוּ֙ זֹ֔אֿתֿ הֽוֹצִיא֖וּהָ עַדֿ־קְצֵ֣הֿ הָאָ֑רֶץ אִמְר֕וּ גָּאַ֥ל יְהֹוָ֖ה עַבְֿדּ֥וֹ יַֽעֲקֹֽבֿ׃
[‏כא] וְלֹ֣א צָֽמְא֗וּ בָּֽחֳרָבֿוֹת֙ הֽוֹלִיכָ֔ם מַ֥יִם מִצּ֖וּר הִזִּ֣יל לָ֑מוֹ וַיִּ֨בְֿקַע־צ֔וּר וַיָּזֻ֖בֿוּ מָֽיִם׃
[‏כב] אֵ֣ין שָׁל֔וֹם אָמַ֥ר יְהֹוָ֖ה לָֽרְשָׁעִֽים׃פ

פרק מט
[‏א] שִׁמְע֤וּ אִיִּים֙ אֵלַ֔י וְהַקְשִׁ֥יבֿוּ לְאֻמִּ֖ים מֵֽרָח֑וֹק יְהֹוָה֙ מִבֶּ֣טֶן קְרָאָ֔נִי מִמְּעֵ֥י אִמִּ֖י הִזְכִּ֥יר שְׁמִֽי׃
[‏ב] וַיָּ֤שֶׂם פִּי֙ כְּחֶ֣רֶבֿ חַדָּ֔הֿ בְּצֵ֥ל יָדֿ֖וֹ הֶחְבִּיאָ֑נִי וַיְשִׂימֵ֙נִי֙ לְחֵ֣ץ בָּר֔וּר בְּאַשְׁפָּתֿ֖וֹ הִסְתִּירָֽנִי׃
[‏ג] וַיֹּ֥אֿמֶר לִ֖י עַבְֿדִּי־אָ֑תָּהֿ יִשְׂרָאֵ֕ל אֲשֶׁר־בְּךָֿ֖ אֶתְֿפָּאָֽר׃
[‏ד] וַֽאֲנִ֤י אָמַ֙רְתִּי֙ לְרִ֣יק יָגַ֔עְתִּי לְתֹֿ֥הוּ וְהֶ֖בֶֿל כֹּחִ֣י כִֿלֵּ֑יתִֿי אָכֵֿן֙ מִשְׁפָּטִ֣י אֶתֿ־יְהֹוָ֔ה וּפְֿעֻלָּתִֿ֖י אֶתֿ־אֱלֹהָֽי׃ס
[‏ה] וְעַתָּ֣הֿ׀ אָמַ֣ר יְהֹוָ֗ה יֹֽצְרִ֤י מִבֶּ֙טֶן֙ לְעֶ֣בֶֿדֿ ל֔וֹ לְשׁוֹבֵֿ֤בֿ יַֽעֲקֹב֙ אֵלָ֔יו וְיִשְׂרָאֵ֖ל לֹ֣א יֵֽאָסֵ֑ףֿ וְאֶכָּבֵֿד֙ בְּעֵינֵ֣י יְהֹוָ֔ה וֵֽאֿלֹהַ֖י הָיָ֥הֿ עֻזִּֽי׃
[‏ו] וַיֹּ֗אֿמֶר נָקֵ֨ל מִֽהְיֽוֹתְֿךָֿ֥ לִי֙ עֶ֔בֶֿדֿ לְהָקִים֙ אֶתֿ־שִׁבְֿטֵ֣י יַֽעֲקֹ֔בֿ ונציר֥י יִשְׂרָאֵ֖ל לְהָשִׁ֑יבֿ וּנְתַֿתִּ֙יךָ֙ לְא֣וֹר גּוֹיִ֔ם לִֽהְי֥וֹתֿ יְשֽׁוּעָתִֿ֖י עַדֿ־קְצֵ֥הֿ הָאָֽרֶץ׃פ
[‏ז] כֹּ֣הֿ אָֽמַר־יְהֹוָה֩ גֹּאֵ֨ל יִשְׂרָאֵ֜ל קְדֿוֹשׁ֗וֹ לִבְֿזֹהֿ־נֶ֜פֶֿשׁ לִמְתָֿ֤עֵֽבֿ גּוֹי֙ לְעֶ֣בֶֿדֿ מֹשְׁלִ֔ים מְלָכִֿים֙ יִרְא֣וּ וָקָ֔מוּ שָׂרִ֖ים וְיִֽשְׁתַּֽחֲו֑וּ לְמַ֤עַן יְהֹוָה֙ אֲשֶׁ֣ר נֶֽאֱמָ֔ן קְדֹֿ֥שׁ יִשְׂרָאֵ֖ל וַיִּבְֿחָרֶֽךָּ׃ס
[‏ח] כֹּ֣הֿ׀ אָמַ֣ר יְהֹוָ֗ה בְּעֵ֤תֿ רָצוֹן֙ עֲנִיתִ֔יךָֿ וּבְֿי֥וֹם יְשׁוּעָ֖הֿ עֲזַרְתִּ֑יךָֿ וְאֶצָּרְךָ֗ וְאֶתֶּנְךָ֙ לִבְֿרִ֣יתֿ עָ֔ם לְהָקִ֣ים אֶ֔רֶץ לְהַנְחִ֖יל נְחָל֥וֹתֿ שֹׁמֵמֽוֹתֿ׃
[‏ט] לֵאֿמֹ֤ר לַֽאֲסוּרִים֙ צֵ֔אוּ לַֽאֲשֶׁ֥ר בַּחֹ֖שֶׁךְֿ הִגָּל֑וּ עַל־דְּרָכִֿ֣ים יִרְע֔וּ וּבְֿכָֿל־שְׁפָֿיִ֖ים מַרְעִיתָֽֿם׃
[‏י] לֹ֤א יִרְעָ֙בֿוּ֙ וְלֹ֣א יִצְמָ֔אוּ וְלֹֽא־יַכֵּ֥ם שָׁרָ֖בֿ וָשָׁ֑מֶשׁ כִּֽי־מְרַֽחֲמָ֣ם יְנַֽהֲגֵ֔ם וְעַל־מַבּ֥וּעֵי מַ֖יִם יְנַֽהֲלֵֽם׃
[‏יא] וְשַׂמְתִּ֥י כָֿל־הָרַ֖י לַדָּ֑רֶךְֿ וּמְסִלֹּתַֿ֖י יְרֻמֽוּן׃
[‏יב] הִנֵּהֿ־אֵ֕לֶּהֿ מֵֽרָח֖וֹק יָבֹֿ֑אוּ וְהִֽנֵּהֿ־אֵ֙לֶּה֙ מִצָּפֿ֣וֹן וּמִיָּ֔ם וְאֵ֖לֶּהֿ מֵאֶ֥רֶץ סִינִֽים׃
[‏יג] רָנּ֤וּ שָׁמַ֙יִם֙ וְגִֿ֣ילִי אָ֔רֶץ יִפְֿצְחוּ הָרִ֖ים רִנָּ֑הֿ כִּֽי־נִחַ֤ם יְהֹוָה֙ עַמּ֔וֹ וַֽעֲנִיָּ֖ו יְרַחֵֽם׃ס
[‏יד] וַתֹּ֥אֿמֶר צִיּ֖וֹן עֲזָבַֿ֣נִי יְהֹוָ֑ה וַֽאֿדֹֿנָ֖י שְׁכֵֿחָֽנִי׃
[‏טו] הֲתִֿשְׁכַּ֤ח אִשָּׁה֙ עוּלָ֔הּ מֵרַחֵ֖ם בֶּן־בִּטְנָ֑הּ גַּם־אֵ֣לֶּהֿ תִֿשְׁכַּ֔חְנָהֿ וְאָֽנֹכִֿ֖י לֹ֥א אֶשְׁכָּחֵֽךְֿ׃
[‏טז] הֵ֥ן עַל־כַּפַּ֖יִם חַקֹּתִֿ֑יךְֿ חֽוֹמֹתַֿ֥יִךְֿ נֶגְֿדִּ֖י תָּמִֽידֿ׃
[‏יז] מִֽהֲר֖וּ בָּנָ֑יִךְֿ מְהָֽרְסַ֥יִךְֿ וּמַֽחֲרִבַֿ֖יִךְֿ מִמֵּ֥ךְֿ יֵצֵֽאוּ׃
[‏יח] שְׂאִֽי־סָבִֿ֤יבֿ עֵינַ֙יִךְ֙ וּרְאִ֔י כֻּלָּ֖ם נִקְבְּצ֣וּ בָֽֿאוּ־לָ֑ךְֿ חַי־אָ֣נִי נְאֻם־יְהֹוָ֗ה כִּ֤י כֻֿלָּם֙ כָּֽעֲדִֿ֣י תִֿלְבָּ֔שִׁי וּתְֿקַשְּׁרִ֖ים כַּכַּלָּֽהֿ׃
[‏יט] כִּ֤י חָרְבֹֿתַ֙יִךְ֙ וְשֹׁ֣מְמֹתַ֔יִךְֿ וְאֶ֖רֶץ הֲרִֽסֻתֵֿ֑יךְֿ כִּ֤י עַתָּה֙ תֵּצְרִ֣י מִיּוֹשֵׁ֔בֿ וְרָֽחֲק֖וּ מְבַֿלְּעָֽיִךְֿ׃
[‏כ] ע֚וֹדֿ יֹֽאֿמְר֣וּ בְֿאָזְנַ֔יִךְֿ בְּנֵ֖י שִׁכֻּלָ֑יִךְֿ צַר־לִ֥י הַמָּק֖וֹם גְּשָׁהֿ־לִּ֥י וְאֵשֵֽׁבָֿהֿ׃
[‏כא] וְאָמַ֣רְתְּ בִּלְבָֿבֵ֗ךְֿ מִ֤י יָֽלַדֿ־לִי֙ אֶתֿ־אֵ֔לֶּהֿ וַֽאֲנִ֥י שְׁכֿוּלָ֖הֿ וְגַֿלְמוּדָֿ֑הֿ גֹּלָ֣הֿ׀ וְסוּרָ֗הֿ וְאֵ֙לֶּה֙ מִ֣י גִֿדֵּ֔ל הֵ֤ן אֲנִי֙ נִשְׁאַ֣רְתִּי לְבַֿדִּ֔י אֵ֖לֶּהֿ אֵיפֹֿ֥הֿ הֵֽם׃פ
[‏כב] כֹּֽהֿ־אָמַ֞ר אֲדֹֿנָ֣י יֱהֹוִ֗ה הִנֵּ֨הֿ אֶשָּׂ֤א אֶל־גּוֹיִם֙ יָדִ֔י וְאֶל־עַמִּ֖ים אָרִ֣ים נִסִּ֑י וְהֵבִֿ֤יאוּ בָֿנַ֙יִךְ֙ בְּחֹ֔צֶן וּבְֿנֹתַֿ֖יִךְֿ עַל־כָּתֵֿ֥ףֿ תִּנָּשֶֽׂאֿנָהֿ׃
[‏כג] וְהָי֨וּ מְלָכִ֜ים אֹֽמְנַ֗יִךְֿ וְשָׂרֽוֹתֵֿיהֶם֙ מֵינִ֣יקֹתַ֔יִךְֿ אַפַּ֗יִם אֶ֚רֶץ יִשְׁתַּ֣חֲווּ לָ֔ךְֿ וַֽעֲפַֿ֥ר רַגְֿלַ֖יִךְֿ יְלַחֵ֑כֿוּ וְיָדַ֙עַתְּ֙ כִּֽי־אֲנִ֣י יְהֹוָ֔ה אֲשֶׁ֥ר לֹֽא־יֵבֹֿ֖שׁוּ קוָֹֽי׃ס
[‏כד] הֲיֻקַּ֥ח מִגִּבּ֖וֹר מַלְק֑וֹחַ וְאִם־שְׁבִֿ֥י צַדִּ֖יק יִמָּלֵֽט׃
[‏כה] כִּי־כֹֿ֣הֿ׀ אָמַ֣ר יְהֹוָ֗ה גַּם־שְׁבִֿ֤י גִֿבּוֹר֙ יֻקָּ֔ח וּמַלְק֥וֹחַ עָרִ֖יץ יִמָּלֵ֑ט וְאֶתֿ־יְרִיבֵֿךְ֙ אָֽנֹכִֿ֣י אָרִ֔יבֿ וְאֶתֿ־בָּנַ֖יִךְֿ אָֽנֹכִֿ֥י אוֹשִֽׁיעַ׃
[‏כו] וְהַֽאֲכַֿלְתִּ֤י אֶתֿ־מוֹנַ֙יִךְ֙ אֶתֿ־בְּשָׂרָ֔ם וְכֶֿעָסִ֖יס דָּמָ֣ם יִשְׁכָּר֑וּן וְיָֽדְֿע֣וּ כָֿל־בָּשָׂ֗ר כִּ֣י אֲנִ֤י יְהֹוָה֙ מֽוֹשִׁיעֵ֔ךְֿ וְגֹֿאֲלֵ֖ךְֿ אֲבִֿ֥יר יַֽעֲקֹֽבֿ׃ס

פרק נ
[‏א] כֹּ֣הֿ׀ אָמַ֣ר יְהֹוָ֗ה אֵ֣י זֶ֠הֿ סֵ֣פֶֿר כְּרִיתֿ֤וּתֿ אִמְּכֶֿם֙ אֲשֶׁ֣ר שִׁלַּחְתִּ֔יהָ א֚וֹ מִ֣י מִנּוֹשַׁ֔י אֲשֶׁר־מָכַֿ֥רְתִּי אֶתְֿכֶֿ֖ם ל֑וֹ הֵ֤ן בַּֽעֲוֹנֹֽתֵֿיכֶֿם֙ נִמְכַּרְתֶּ֔ם וּבְֿפִֿשְׁעֵיכֶֿ֖ם שֻׁלְּחָ֥הֿ אִמְּכֶֽֿם׃
[‏ב] מַדּ֨וּעַ בָּ֜אֿתִֿי וְאֵ֣ין אִ֗ישׁ קָרָאֿתִֿי֘ וְאֵ֣ין עוֹנֶה֒ הֲקָצ֨וֹר קָֽצְרָ֤הֿ יָדִֿי֙ מִפְּד֔וּתֿ וְאִם־אֵֽין־בִּ֥י כֹֿ֖חַ לְהַצִּ֑יל הֵ֣ן בְּגַֽֿעֲרָתִ֞י אַֽחֲרִ֣יבֿ יָ֗ם אָשִׂ֤ים נְהָרוֹת֙ מִדְֿבָּ֔ר תִּבְֿאַ֤שׁ דְּגָֿתָֿם֙ מֵאֵ֣ין מַ֔יִם וְתָֿמֹ֖תֿ בַּצָּמָֽא׃
[‏ג] אַלְבִּ֥ישׁ שָׁמַ֖יִם קַדְֿר֑וּתֿ וְשַׂ֖ק אָשִׂ֥ים כְּסוּתָֽֿם׃ס
[‏ד] אֲדֹֿנָ֣י יְהוִֹ֗הֿ נָ֤תַֿן לִי֙ לְשׁ֣וֹן לִמּוּדִ֔ים לָדַֿ֛עַתֿ לָע֥וּתֿ אֶתֿ־יָעֵ֖ףֿ דָּבָֿ֑ר יָעִ֣יר׀ בַּבֹּ֣קֶר בַּבֹּ֗קֶר יָעִ֥יר לִי֙ אֹ֔זֶן לִשְׁמֹ֖עַ כַּלִּמּוּדִֽֿים׃
[‏ה] אֲדֹֿנָ֤י יֱהֹוִה֙ פָּתַֽֿח־לִ֣י אֹ֔זֶן וְאָֽנֹכִֿ֖י לֹ֣א מָרִ֑יתִֿי אָח֖וֹר לֹ֥א נְסוּגֹֽֿתִֿי׃
[‏ו] גֵּוִי֙ נָתַֿ֣תִּי לְמַכִּ֔ים וּלְחָיַ֖י לְמֹֽרְטִ֑ים פָּנַי֙ לֹ֣א הִסְתַּ֔רְתִּי מִכְּלִמּ֖וֹתֿ וָרֹֽק׃
[‏ז] וַֽאֿדֹֿנָ֤י יֱהֹוִה֙ יַֽעֲזָר־לִ֔י עַל־כֵּ֖ן לֹ֣א נִכְֿלָ֑מְתִּי עַל־כֵּ֞ן שַׂ֤מְתִּי פָֿנַי֙ כַּֽחַלָּמִ֔ישׁ וָֽאֵדַֿ֖ע כִּי־לֹ֥א אֵבֽֿוֹשׁ׃
[‏ח] קָרוֹב֙ מַצְדִּיקִ֔י מִֽי־יָרִ֥יבֿ אִתִּ֖י נַ֣עַמְדָֿהֿ יָּ֑חַדֿ מִֽי־בַֿ֥עַל מִשְׁפָּטִ֖י יִגַּ֥שׁ אֵלָֽי׃
[‏ט] הֵ֣ן אֲדֹֿנָ֤י יֱהֹוִה֙ יַֽעֲזָר־לִ֔י מִי־ה֖וּא יַרְשִׁיעֵ֑נִי הֵ֤ן כֻּלָּם֙ כַּבֶּ֣גֶֿדֿ יִבְֿל֔וּ עָ֖שׁ יֹֽאֿכְֿלֵֽם׃ס
[‏י] מִ֤י בָֿכֶֿם֙ יְרֵ֣א יְהֹוָ֔ה שֹׁמֵ֖עַ בְּק֣וֹל עַבְֿדּ֑וֹ אֲשֶׁ֣ר׀ הָלַ֣ךְֿ חֲשֵׁכִ֗ים וְאֵ֥ין נֹגַֿהּ֙ ל֔וֹ יִבְֿטַח֙ בְּשֵׁ֣ם יְהֹוָ֔ה וְיִשָּׁעֵ֖ן בֵּֽאֿלֹהָֽיו׃
[‏יא] הֵ֧ן כֻּלְּכֶֿ֛ם קֹ֥דְֿחֵי אֵ֖שׁ מְאַזְּרֵ֣י זִיק֑וֹתֿ לְכֿ֣וּ׀ בְּא֣וּר אֶשְׁכֶ֗ם וּבְֿזִיקוֹת֙ בִּֽעַרְתֶּ֔ם מִיָּדִֿי֙ הָֽיְתָֿהֿ־זֹּ֣אֿתֿ לָכֶ֔ם לְמַֽעֲצֵבָֿ֖הֿ תִּשְׁכָּבֽֿוּן׃פ

פרק נא
[‏א] שִׁמְע֥וּ אֵלַ֛י רֹ֥דְֿפֵֿי צֶ֖דֶֿק מְבַֿקְשֵׁ֣י יְהֹוָ֑ה הַבִּ֙יטוּ֙ אֶל־צ֣וּר חֻצַּבְֿתֶּ֔ם וְאֶל־מַקֶּ֥בֶֿתֿ בּ֖וֹר נֻקַּרְתֶּֽם׃
[‏ב] הַבִּ֙יטוּ֙ אֶל־אַבְֿרָהָ֣ם אֲבִֿיכֶ֔ם וְאֶל־שָׂרָ֖הֿ תְּחוֹלֶלְכֶֿ֑ם כִּֽי־אֶחָ֣דֿ קְרָאֿתִ֔יו וַֽאֲבָֽֿרְכֵֿ֖הוּ וְאַרְבֵּֽהוּ׃
[‏ג] כִּֽי־נִחַ֨ם יְהֹוָ֜ה צִיּ֗וֹן נִחַם֙ כָּל־חָרְבֹֿתֶ֔יהָ וַיָּ֤שֶׂם מִדְֿבָּרָהּ֙ כְּעֵ֔דֶֿן וְעַרְבָֿתָֿ֖הּ כְּגַֿן־יְהֹוָ֑ה שָׂשׂ֤וֹן וְשִׂמְחָה֙ יִמָּ֣צֵא בָ֔הּ תּוֹדָֿ֖הֿ וְק֥וֹל זִמְרָֽהֿ׃ס
[‏ד] הַקְשִׁ֤יבֿוּ אֵלַי֙ עַמִּ֔י וּלְאוּמִּ֖י אֵלַ֣י הַֽאֲזִ֑ינוּ כִּ֤י תֿוֹרָה֙ מֵֽאִתִּ֣י תֵֿצֵ֔א וּמִשְׁפָּטִ֔י לְא֥וֹר עַמִּ֖ים אַרְגִּֽיעַ׃
[‏ה] קָר֤וֹבֿ צִדְֿקִי֙ יָצָ֣א יִשְׁעִ֔י וּזְרֹעַ֖י עַמִּ֣ים יִשְׁפֹּ֑טוּ אֵלַי֙ אִיִּ֣ים יְקַוּ֔וּ וְאֶל־זְרֹעִ֖י יְיַחֵלֽוּן׃
[‏ו] שְׂאוּ֩ לַשָּׁמַ֨יִם עֵֽינֵיכֶ֜ם וְֽהַבִּ֧יטוּ אֶל־הָאָ֣רֶץ מִתַּ֗חַתֿ כִּֽי־שָׁמַ֜יִם כֶּֽעָשָׁ֤ן נִמְלָ֙חוּ֙ וְהָאָ֙רֶץ֙ כַּבֶּ֣גֶֿדֿ תִּבְֿלֶ֔הֿ וְיֹֽשְׁבֶֿ֖יהָ כְּמוֹ־כֵֿ֣ן יְמוּתֿ֑וּן וִישֽׁוּעָתִֿי֙ לְעוֹלָ֣ם תִּֽהְיֶ֔הֿ וְצִדְֿקָתִֿ֖י לֹ֥א תֵֿחָֽתֿ׃ס
[‏ז] שִׁמְע֤וּ אֵלַי֙ יֹ֣דְֿעֵי צֶ֔דֶֿק עַ֖ם תּֽוֹרָתִֿ֣י בְֿלִבָּ֑ם אַל־תִּֽירְאוּ֙ חֶרְפַּ֣תֿ אֱנ֔וֹשׁ וּמִגִּדֻּפֹֿתָֿ֖ם אַל־תֵּחָֽתּוּ׃
[‏ח] כִּ֤י כַֿבֶּ֙גֶֿד֙ יֹֽאֿכְֿלֵ֣ם עָ֔שׁ וְכַֿצֶּ֖מֶר יֹֽאֿכְֿלֵ֣ם סָ֑ס וְצִדְֿקָתִֿי֙ לְעוֹלָ֣ם תִּֽהְיֶ֔הֿ וִישֽׁוּעָתִֿ֖י לְדֿ֥וֹר דּוֹרִֽים׃ס
[‏ט] עוּרִ֨י עוּרִ֤י לִבְֿשִׁי־עֹז֙ זְר֣וֹעַ יְהֹוָ֔ה ע֚וּרִי כִּ֣ימֵי קֶ֔דֶֿם דֹּר֖וֹתֿ עֽוֹלָמִ֑ים הֲל֥וֹא אַתְּ־הִ֛יא הַמַּחְצֶ֥בֶֿתֿ רַ֖הַבֿ מְחוֹלֶ֥לֶתֿ תַּנִּֽין׃
[‏י] הֲל֤וֹא אַתְּ־הִיא֙ הַמַּֽחֲרֶ֣בֶֿתֿ יָ֔ם מֵ֖י תְּה֣וֹם רַבָּ֑הֿ הַשָּׂ֙מָה֙ מַֽעֲמַקֵּי־יָ֔ם דֶּ֖רֶךְֿ לַֽעֲבֹֿ֥ר גְּאוּלִֽים׃
[‏יא] וּפְֿדֿוּיֵ֨י יְהֹוָ֜ה יְשׁוּב֗וּן וּבָֿ֤אוּ צִיּוֹן֙ בְּרִנָּ֔הֿ וְשִׂמְחַ֥תֿ עוֹלָ֖ם עַל־רֹאֿשָׁ֑ם שָׂשׂ֤וֹן וְשִׂמְחָה֙ יַשִּׂיג֔וּן נָ֖סוּ יָגֿ֥וֹן וַֽאֲנָחָֽהֿ׃ס
[‏יב] אָֽנֹכִֿ֧י אָֽנֹכִֿ֛י ה֖וּא מְנַחֶמְכֶֿ֑ם מִֽי־אַ֤תְּ וַתִּֽירְאִי֙ מֵֽאֱנ֣וֹשׁ יָמ֔וּתֿ וּמִבֶּן־אָדָֿ֖ם חָצִ֥יר יִנָּתֵֽֿן׃
[‏יג] וַתִּשְׁכַּ֞ח יְהֹוָ֣ה עֹשֶׂ֗ךָֿ נוֹטֶ֣הֿ שָׁמַיִם֘ וְיֹסֵ֣דֿ אָרֶץ֒ וַתְּפַֿחֵ֨דֿ תָּמִ֜ידֿ כָּל־הַיּ֗וֹם מִפְּנֵי֙ חֲמַ֣תֿ הַמֵּצִ֔יק כַּֽאֲשֶׁ֥ר כּוֹנֵ֖ן לְהַשְׁחִ֑יתֿ וְאַיֵּ֖הֿ חֲמַ֥תֿ הַמֵּצִֽיק׃
[‏יד] מִהַ֥ר צֹעֶ֖הֿ לְהִפָּתֵֿ֑חַ וְלֹֽא־יָמ֣וּתֿ לַשַּׁ֔חַתֿ וְלֹ֥א יֶחְסַ֖ר לַחְמֽוֹ׃
[‏טו] וְאָֽנֹכִֿי֙ יְהֹוָ֣ה אֱלֹהֶ֔יךָֿ רֹגַֿ֣ע הַיָּ֔ם וַיֶּהֱמ֖וּ גַּלָּ֑יו יְהֹוָ֥ה צְבָֿא֖וֹתֿ שְׁמֽוֹ׃
[‏טז] וָֽאָשִׂ֤ים דְּבָֿרַי֙ בְּפִ֔יךָֿ וּבְֿצֵ֥ל יָדִֿ֖י כִּסִּיתִֿ֑יךָֿ לִנְטֹ֤עַ שָׁמַ֙יִם֙ וְלִיסֹ֣דֿ אָ֔רֶץ וְלֵאֿמֹ֥ר לְצִיּ֖וֹן עַמִּי־אָֽתָּהֿ׃פ
[‏יז] הִתְֿעוֹרְרִ֣י הִֽתְֿעוֹרְרִ֗י ק֚וּמִי יְר֣וּשָׁלַ֔‍ִם אֲשֶׁ֥ר שָׁתִֿ֛יתֿ מִיַּ֥דֿ יְהֹוָ֖ה אֶתֿ־כּ֣וֹס חֲמָתֿ֑וֹ אֶתֿ־קֻבַּ֜עַתֿ כּ֧וֹס הַתַּרְעֵלָ֛הֿ שָׁתִֿ֖יתֿ מָצִֽיתֿ׃
[‏יח] אֵֽין־מְנַהֵ֣ל לָ֔הּ מִכָּל־בָּנִ֖ים יָלָ֑דָֿהֿ וְאֵ֤ין מַֽחֲזִיק֙ בְּיָדָ֔הּ מִכָּל־בָּנִ֖ים גִּדֵּֽלָהֿ׃
[‏יט] שְׁתַּ֤יִם הֵנָּה֙ קֹֽרְאֹתַ֔יִךְֿ מִ֖י יָנ֣וּדֿ לָ֑ךְֿ הַשֹּׁ֧דֿ וְהַשֶּׁ֛בֶֿר וְהָֽרָעָ֥בֿ וְהַחֶ֖רֶבֿ מִ֥י אֲנַֽחֲמֵֽךְֿ׃
[‏כ] בָּנַ֜יִךְֿ עֻלְּפֿ֥וּ שָֽׁכְֿבֿ֛וּ בְּרֹ֥אֿשׁ כָּל־חוּצ֖וֹתֿ כְּתֿ֣וֹא מִכְֿמָ֑ר הַֽמְלֵאִ֥ים חֲמַתֿ־יְהֹוָ֖ה גַּֽעֲרַ֥תֿ אֱלֹהָֽיִךְֿ׃
[‏כא] לָכֵֿ֛ן שִׁמְעִי־נָ֥א זֹ֖אֿתֿ עֲנִיָּ֑הֿ וּשְׁכֻֿרַ֖תֿ וְלֹ֥א מִיָּֽיִן׃ס
[‏כב] כֹּֽהֿ־אָמַ֞ר אֲדֹֿנַ֣יִךְֿ יְהֹוָ֗ה וֵֽאֿלֹהַ֙יִךְ֙ יָרִ֣יבֿ עַמּ֔וֹ הִנֵּ֥הֿ לָקַ֛חְתִּי מִיָּדֵֿ֖ךְֿ אֶתֿ־כּ֣וֹס הַתַּרְעֵלָ֑הֿ אֶתֿ־קֻבַּ֙עַת֙ כּ֣וֹס חֲמָתִ֔י לֹֽא־תֿוֹסִ֥יפִֿי לִשְׁתּוֹתָֿ֖הּ עֽוֹדֿ׃
[‏כג] וְשַׂמְתִּ֙יהָ֙ בְּיַדֿ־מוֹגַ֔יִךְֿ אֲשֶׁר־אָֽמְר֥וּ לְנַפְֿשֵׁ֖ךְֿ שְׁחִ֣י וְנַֽעֲבֹֿ֑רָהֿ וַתָּשִׂ֤ימִי כָֿאָ֙רֶץ֙ גֵּוֵ֔ךְֿ וְכַֿח֖וּץ לַעֹבְֿרִֽים׃ס

פרק נב
[‏א] עוּרִ֥י עוּרִ֛י לִבְֿשִׁ֥י עֻזֵּ֖ךְֿ צִיּ֑וֹן לִבְֿשִׁ֣י׀ בִּגְֿדֵֿ֣י תִֿפְֿאַרְתֵּ֗ךְֿ יְרֽוּשָׁלַ֙‍ִם֙ עִ֣יר הַקֹּ֔דֶֿשׁ כִּ֣י לֹ֥א יוֹסִ֛יףֿ יָבֹֿא־בָֿ֥ךְֿ ע֖וֹדֿ עָרֵ֥ל וְטָמֵֽא׃
[‏ב] הִתְֿנַֽעֲרִ֧י מֵֽעָפָֿ֛ר ק֥וּמִי שְּׁבִֿ֖י יְרֽוּשָׁלָ֑‍ִם הִתְֿפַּתְּחוּ מֽוֹסְרֵ֣י צַוָּאֿרֵ֔ךְֿ שְׁבִֿיָּ֖הֿ בַּתֿ־צִיּֽוֹן׃ס
[‏ג] כִּי־כֹֿה֙ אָמַ֣ר יְהֹוָ֔ה חִנָּ֖ם נִמְכַּרְתֶּ֑ם וְלֹ֥א בְֿכֶֿ֖סֶףֿ תִּגָּאֵֽלוּ׃ס
[‏ד] כִּ֣י כֹֿ֤הֿ אָמַר֙ אֲדֹֿנָ֣י יֱהֹוִ֔ה מִצְרַ֛יִם יָֽרַדֿ־עַמִּ֥י בָֿרִֽאֿשֹׁנָ֖הֿ לָגֿ֣וּר שָׁ֑ם וְאַשּׁ֖וּר בְּאֶ֥פֶֿס עֲשָׁקֽוֹ׃
[‏ה] וְעַתָּ֤הֿ מַהֿ־לִּי־פֹֿה֙ נְאֻם־יְהֹוָ֔ה כִּֽי־לֻקַּ֥ח עַמִּ֖י חִנָּ֑ם משל֤ו יְהֵילִ֙ילוּ֙ נְאֻם־יְהֹוָ֔ה וְתָֿמִ֥ידֿ כָּל־הַיּ֖וֹם שְׁמִ֥י מִנֹּאָֽץ׃
[‏ו] לָכֵֿ֛ן יֵדַֿ֥ע עַמִּ֖י שְׁמִ֑י לָכֵֿן֙ בַּיּ֣וֹם הַה֔וּא כִּֽי־אֲנִי־ה֥וּא הַֽמְדַֿבֵּ֖ר הִנֵּֽנִי׃פ
[‏ז] מַהֿ־נָּאו֨וּ עַל־הֶֽהָרִ֜ים רַגְֿלֵ֣י מְבַֿשֵּׂ֗ר מַשְׁמִ֧יעַ שָׁל֛וֹם מְבַֿשֵּׂ֥ר ט֖וֹבֿ מַשְׁמִ֣יעַ יְשׁוּעָ֑הֿ אֹמֵ֥ר לְצִיּ֖וֹן מָלַ֥ךְֿ אֱלֹהָֽיִךְֿ׃
[‏ח] ק֥וֹל צֹפַֿ֛יִךְֿ נָ֥שְׂאוּ ק֖וֹל יַחְדָּ֣ו יְרַנֵּ֑נוּ כִּ֣י עַ֤יִן בְּעַ֙יִן֙ יִרְא֔וּ בְּשׁ֥וּבֿ יְהֹוָ֖ה צִיּֽוֹן׃
[‏ט] פִּצְח֤וּ רַנְּנוּ֙ יַחְדָּ֔ו חָרְבֿ֖וֹתֿ יְרֽוּשָׁלָ֑‍ִם כִּֽי־נִחַ֤ם יְהֹוָה֙ עַמּ֔וֹ גָּאַ֖ל יְרֽוּשָׁלָֽ‍ִם׃
[‏י] חָשַׂ֤ףֿ יְהֹוָה֙ אֶתֿ־זְר֣וֹעַ קָדְֿשׁ֔וֹ לְעֵינֵ֖י כָּל־הַגּוֹיִ֑ם וְרָאוּ֙ כָּל־אַפְֿסֵי־אָ֔רֶץ אֵ֖תֿ יְשׁוּעַ֥תֿ אֱלֹהֵֽינוּ׃ס
[‏יא] ס֤וּרוּ ס֙וּרוּ֙ צְא֣וּ מִשָּׁ֔ם טָמֵ֖א אַל־תִּגָּ֑עוּ צְא֣וּ מִתּוֹכָ֔הּ הִבָּ֕רוּ נֹֽשְׂאֵ֖י כְּלֵ֥י יְהֹוָֽה׃
[‏יב] כִּ֣י לֹ֤א בְֿחִפָּזוֹן֙ תֵּצֵ֔אוּ וּבִֿמְנוּסָ֖הֿ לֹ֣א תֵֿלֵכֿ֑וּן כִּֽי־הֹלֵ֤ךְֿ לִפְֿנֵיכֶֿם֙ יְהֹוָ֔ה וּמְאַסִּפְֿכֶֿ֖ם אֱלֹהֵ֥י יִשְׂרָאֵֽל׃ס
[‏יג] הִנֵּ֥הֿ יַשְׂכִּ֖יל עַבְֿדִּ֑י יָר֧וּם וְנִשָּׂ֛א וְגָֿבַֿ֖הּ מְאֹֽדֿ׃
[‏יד] כַּֽאֲשֶׁ֨ר שָֽׁמְמ֤וּ עָלֶ֙יךָ֙ רַבִּ֔ים כֵּן־מִשְׁחַ֥תֿ מֵאִ֖ישׁ מַרְאֵ֑הוּ וְתֹֿאֲר֖וֹ מִבְּנֵ֥י אָדָֽֿם׃
[‏טו] כֵּ֤ן יַזֶּה֙ גּוֹיִ֣ם רַבִּ֔ים עָלָ֛יו יִקְפְּצ֥וּ מְלָכִֿ֖ים פִּיהֶ֑ם כִּ֠י אֲשֶׁ֨ר לֹֽא־סֻפַּ֤ר לָהֶם֙ רָא֔וּ וַֽאֲשֶׁ֥ר לֹא־שָֽׁמְע֖וּ הִתְֿבּוֹנָֽנוּ׃ס

פרק נג
[‏א] מִ֥י הֶֽאֱמִ֖ין לִשְׁמֻֽעָתֵֿ֑נוּ וּזְר֥וֹעַ יְהֹוָ֖ה עַל־מִ֥י נִגְֿלָֽתָֿהֿ׃
[‏ב] וַיַּ֨עַל כַּיּוֹנֵ֜ק לְפָֿנָ֗יו וְכַֿשֹּׁ֙רֶשׁ֙ מֵאֶ֣רֶץ צִיָּ֔הֿ לֹא־תֹֿ֥אַר ל֖וֹ וְלֹ֣א הָדָֿ֑ר וְנִרְאֵ֥הוּ וְלֹֽא־מַרְאֶ֖הֿ וְנֶחְמְדֵֽֿהוּ׃
[‏ג] נִבְֿזֶה֙ וַֽחֲדַֿ֣ל אִישִׁ֔ים אִ֥ישׁ מַכְֿאֹבֿ֖וֹתֿ וִידֿ֣וּעַ חֹ֑לִי וּכְֿמַסְתֵּ֤ר פָּנִים֙ מִמֶּ֔נּוּ נִבְֿזֶ֖הֿ וְלֹ֥א חֲשַׁבְֿנֻֽהוּ׃
[‏ד] אָכֵֿ֤ן חֳלָיֵ֙נוּ֙ ה֣וּא נָשָׂ֔א וּמַכְֿאֹבֵֿ֖ינוּ סְבָֿלָ֑ם וַֽאֲנַ֣חְנוּ חֲשַׁבְֿנֻ֔הוּ נָגֿ֛וּעַ מֻכֵּ֥הֿ אֱלֹהִ֖ים וּמְעֻנֶּֽהֿ׃
[‏ה] וְהוּא֙ מְחֹלָ֣ל מִפְּשָׁעֵ֔נוּ מְדֻֿכָּ֖א מֵֽעֲוֹנֹתֵֿ֑ינוּ מוּסַ֤ר שְׁלוֹמֵ֙נוּ֙ עָלָ֔יו וּבַֽֿחֲבֻֿרָתֿ֖וֹ נִרְפָּא־לָֽנוּ׃
[‏ו] כֻּלָּ֙נוּ֙ כַּצֹּ֣אֿן תָּעִ֔ינוּ אִ֥ישׁ לְדַֿרְכּ֖וֹ פָּנִ֑ינוּ וַֽיהֹוָה֙ הִפְֿגִּ֣יעַ בּ֔וֹ אֵ֖תֿ עֲוֹ֥ן כֻּלָּֽנוּ׃
[‏ז] נִגַּ֨שׂ וְה֣וּא נַֽעֲנֶה֘ וְלֹ֣א יִפְֿתַּח־פִּיו֒ כַּשֶּׂה֙ לַטֶּ֣בַֿח יוּבָ֔ל וּכְֿרָחֵ֕ל לִפְֿנֵ֥י גֹֿזְזֶ֖יהָ נֶֽאֱלָ֑מָהֿ וְלֹ֥א יִפְֿתַּ֖ח פִּֽיו׃
[‏ח] מֵעֹ֤צֶר וּמִמִּשְׁפָּט֙ לֻקָּ֔ח וְאֶתֿ־דּוֹר֖וֹ מִ֣י יְשׂוֹחֵ֑חַ כִּ֤י נִגְֿזַר֙ מֵאֶ֣רֶץ חַיִּ֔ים מִפֶּ֥שַׁע עַמִּ֖י נֶ֥גַֿע לָֽמוֹ׃
[‏ט] וַיִּתֵּ֤ן אֶתֿ־רְשָׁעִים֙ קִבְֿר֔וֹ וְאֶתֿ־עָשִׁ֖יר בְּמֹתָֿ֑יו עַ֚ל לֹֽא־חָמָ֣ס עָשָׂ֔הֿ וְלֹ֥א מִרְמָ֖הֿ בְּפִֽֿיו׃
[‏י] וַֽיהֹוָ֞ה חָפֵֿ֤ץ דַּכְּאוֹ֙ הֶֽחֱלִ֔י אִם־תָּשִׂ֤ים אָשָׁם֙ נַפְֿשׁ֔וֹ יִרְאֶ֥הֿ זֶ֖רַע יַֽאֲרִ֣יךְֿ יָמִ֑ים וְחֵ֥פֶֿץ יְהֹוָ֖ה בְּיָדֿ֥וֹ יִצְלָֽח׃
[‏יא] מֵֽעֲמַ֤ל נַפְֿשׁוֹ֙ יִרְאֶ֣הֿ יִשְׂבָּ֔ע בְּדַֿעְתּ֗וֹ יַצְדִּ֥יק צַדִּ֛יק עַבְֿדִּ֖י לָֽרַבִּ֑ים וַֽעֲוֹנֹתָֿ֖ם ה֥וּא יִסְבֹּֽל׃
[‏יב] לָכֵ֞ן אֲחַלֶּק־ל֣וֹ בָֿרַבִּ֗ים וְאֶתֿ־עֲצוּמִים֘ יְחַלֵּ֣ק שָׁלָל֒ תַּ֗חַתֿ אֲשֶׁ֨ר הֶֽעֱרָ֤הֿ לַמָּ֙וֶת֙ נַפְֿשׁ֔וֹ וְאֶתֿ־פֹּֽשְׁעִ֖ים נִמְנָ֑הֿ וְהוּא֙ חֵטְא־רַבִּ֣ים נָשָׂ֔א וְלַפֹּֽשְׁעִ֖ים יַפְֿגִּֽיעַ׃פ

פרק נד
[‏א] רָנִּ֥י עֲקָרָ֖הֿ לֹ֣א יָלָ֑דָֿהֿ פִּצְחִ֨י רִנָּ֤הֿ וְצַֽהֲלִי֙ לֹא־חָ֔לָהֿ כִּֽי־רַבִּ֧ים בְּֽנֵי־שׁוֹמֵמָ֛הֿ מִבְּנֵ֥י בְֿעוּלָ֖הֿ אָמַ֥ר יְהֹוָֽה׃
[‏ב] הַרְחִ֣יבִֿי׀ מְק֣וֹם אָֽהֳלֵ֗ךְֿ וִֽירִיע֧וֹתֿ מִשְׁכְּנוֹתַֿ֛יִךְֿ יַטּ֖וּ אַל־תַּחְשֹׂ֑כִֿי הַֽאֲרִיכִֿי֙ מֵֽיתָֿרַ֔יִךְֿ וִיתֵֽֿדֹֿתַֿ֖יִךְֿ חַזֵּֽקִי׃
[‏ג] כִּֽי־יָמִ֥ין וּשְׂמֹ֖אֿול תִּפְֿרֹ֑צִי וְזַרְעֵךְ֙ גּוֹיִ֣ם יִירָ֔שׁ וְעָרִ֥ים נְשַׁמּ֖וֹתֿ יוֹשִֽׁיבֿוּ׃
[‏ד] אַל־תִּֽירְאִי֙ כִּי־לֹ֣א תֵֿב֔וֹשִׁי וְאַל־תִּכָּלְמִ֖י כִּ֣י לֹ֣א תַֿחְפִּ֑ירִי כִּ֣י בֹֿ֤שֶׁתֿ עֲלוּמַ֙יִךְ֙ תִּשְׁכָּ֔חִי וְחֶרְפַּ֥תֿ אַלְמְנוּתַֿ֖יִךְֿ לֹ֥א תִֿזְכְּרִי־עֽוֹדֿ׃
[‏ה] כִּ֤י בֹֽֿעֲלַ֙יִךְ֙ עֹשַׂ֔יִךְֿ יְהֹוָ֥ה צְבָֿא֖וֹתֿ שְׁמ֑וֹ וְגֹֽֿאֲלֵךְ֙ קְדֿ֣וֹשׁ יִשְׂרָאֵ֔ל אֱלֹהֵ֥י כָֿל־הָאָ֖רֶץ יִקָּרֵֽא׃
[‏ו] כִּֽי־כְֿאִשָּׁ֧הֿ עֲזוּבָֿ֛הֿ וַֽעֲצ֥וּבַֿתֿ ר֖וּחַ קְרָאָ֣ךְֿ יְהֹוָ֑ה וְאֵ֧שֶׁתֿ נְעוּרִ֛ים כִּ֥י תִֿמָּאֵ֖ס אָמַ֥ר אֱלֹהָֽיִךְֿ׃
[‏ז] בְּרֶ֥גַֿע קָטֹ֖ן עֲזַבְֿתִּ֑יךְֿ וּבְֿרַֽחֲמִ֥ים גְּדֹֿלִ֖ים אֲקַבְּצֵֽךְֿ׃
[‏ח] בְּשֶׁ֣צֶףֿ קֶ֗צֶףֿ הִסְתַּ֨רְתִּי פָֿנַ֥י רֶ֙גַֿע֙ מִמֵּ֔ךְֿ וּבְֿחֶ֥סֶדֿ עוֹלָ֖ם רִֽחַמְתִּ֑יךְֿ אָמַ֥ר גֹּֽאֲלֵ֖ךְֿ יְהֹוָֽה׃ס
[‏ט] כִּי־מֵ֥י נֹ֙חַ֙ זֹ֣אֿתֿ לִ֔י אֲשֶׁ֣ר נִשְׁבַּ֗עְתִּי מֵֽעֲבֹֿ֥ר מֵי־נֹ֛חַ ע֖וֹדֿ עַל־הָאָ֑רֶץ כֵּ֥ן נִשְׁבַּ֛עְתִּי מִקְּצֹ֥ףֿ עָלַ֖יִךְֿ וּמִגְּעָר־בָּֽךְֿ׃
[‏י] כִּ֤י הֶֽהָרִים֙ יָמ֔וּשׁוּ וְהַגְּבָֿע֖וֹתֿ תְּמוּטֶ֑נָהֿ וְחַסְדִּ֞י מֵֽאִתֵּ֣ךְֿ לֹֽא־יָמ֗וּשׁ וּבְֿרִ֤יתֿ שְׁלוֹמִי֙ לֹ֣א תָֿמ֔וּט אָמַ֥ר מְרַֽחֲמֵ֖ךְֿ יְהֹוָֽה׃ס
[‏יא] עֲנִיָּ֥הֿ סֹֽעֲרָ֖הֿ לֹ֣א נֻחָ֑מָהֿ הִנֵּ֨הֿ אָֽנֹכִ֜י מַרְבִּ֤יץ בַּפּוּךְ֙ אֲבָֿנַ֔יִךְֿ וִֽיסַדְֿתִּ֖יךְֿ בַּסַּפִּירִֽים׃
[‏יב] וְשַׂמְתִּ֤י כַּֽדְֿכֹֿד֙ שִׁמְשֹׁתַ֔יִךְֿ וּשְׁעָרַ֖יִךְֿ לְאַבְֿנֵ֣י אֶקְדָּ֑ח וְכָֿל־גְּבֿוּלֵ֖ךְֿ לְאַבְֿנֵי־חֵֽפֶֿץ׃
[‏יג] וְכָֿל־בָּנַ֖יִךְֿ לִמּוּדֵֿ֣י יְהֹוָ֑ה וְרַ֖בֿ שְׁל֥וֹם בָּנָֽיִךְֿ׃
[‏יד] בִּצְדָֿקָ֖הֿ תִּכּוֹנָ֑נִי רַֽחֲקִ֤י מֵעֹשֶׁק֙ כִּי־לֹ֣א תִֿירָ֔אִי וּמִ֨מְּחִתָּ֔הֿ כִּ֥י לֹֽא־תִֿקְרַ֖בֿ אֵלָֽיִךְֿ׃
[‏טו] הֵ֣ן גּ֥וֹר יָגֿ֛וּר אֶ֖פֶֿס מֵֽאוֹתִֿ֑י מִי־גָֿ֥ר אִתָּ֖ךְֿ עָלַ֥יִךְֿ יִפּֽוֹל׃
[‏טז] הן‍֚ אָֽנֹכִֿי֙ בָּרָ֣אֿתִֿי חָרָ֔שׁ נֹפֵ֙חַ֙ בְּאֵ֣שׁ פֶּחָ֔ם וּמוֹצִ֥יא כְֿלִ֖י לְמַֽעֲשֵׂ֑הוּ וְאָֽנֹכִֿ֛י בָּרָ֥אֿתִֿי מַשְׁחִ֖יתֿ לְחַבֵּֽל׃
[‏יז] כָּל־כְּלִ֞י יוּצַ֤ר עָלַ֙יִךְ֙ לֹ֣א יִצְלָ֔ח וְכָֿל־לָשׁ֛וֹן תָּֽקוּם־אִתָּ֥ךְֿ לַמִּשְׁפָּ֖ט תַּרְשִׁ֑יעִי זֹ֡אֿתֿ נַֽחֲלַת֩ עַבְֿדֵ֨י יְהֹוָ֧ה וְצִדְֿקָתָֿ֛ם מֵֽאִתִּ֖י נְאֻם־יְהֹוָֽה׃ס

פרק נה
[‏א] ה֤וֹי כָּל־צָמֵא֙ לְכֿ֣וּ לַמַּ֔יִם וַֽאֲשֶׁ֥ר אֵֽין־ל֖וֹ כָּ֑סֶףֿ לְכֿ֤וּ שִׁבְֿרוּ֙ וֶֽאֱכֹ֔לוּ וּלְכֿ֣וּ שִׁבְֿר֗וּ בְּלוֹא־כֶֿ֛סֶףֿ וּבְֿל֥וֹא מְחִ֖יר יַ֥יִן וְחָלָֽבֿ׃
[‏ב] לָ֤מָּהֿ תִֿשְׁקְלוּ־כֶ֙סֶף֙ בְּֽלוֹא־לֶ֔חֶם וִיגִֿיעֲכֶֿ֖ם בְּל֣וֹא לְשָׂבְֿעָ֑הֿ שִׁמְע֨וּ שָׁמ֤וֹעַ אֵלַי֙ וְאִכְֿלוּ־ט֔וֹבֿ וְתִֿתְֿעַנַּ֥גֿ בַּדֶּ֖שֶׁן נַפְֿשְׁכֶֽֿם׃
[‏ג] הַטּ֤וּ אָזְנְכֶֿם֙ וּלְכֿ֣וּ אֵלַ֔י שִׁמְע֖וּ וּתְֿחִ֣י נַפְֿשְׁכֶֿ֑ם וְאֶכְֿרְתָֿ֤הֿ לָכֶֿם֙ בְּרִ֣יתֿ עוֹלָ֔ם חַֽסְדֵֿ֥י דָֿוִ֖דֿ הַנֶּֽאֱמָנִֽים׃
[‏ד] הֵ֛ן עֵ֥דֿ לְאוּמִּ֖ים נְתַֿתִּ֑יו נָגִֿ֥ידֿ וּמְצַוֵּ֖הֿ לְאֻמִּֽים׃
[‏ה] הֵ֣ן גּ֤וֹי לֹֽא־תֵֿדַֿע֙ תִּקְרָ֔א וְגֿ֥וֹי לֹֽא־יְדָֿע֖וּךָֿ אֵלֶ֣יךָֿ יָר֑וּצוּ לְמַ֙עַן֙ יְהֹוָ֣ה אֱלֹהֶ֔יךָֿ וְלִקְדֿ֥וֹשׁ יִשְׂרָאֵ֖ל כִּ֥י פֵֿאֲרָֽךְֿ׃ס
[‏ו] דִּרְשׁ֥וּ יְהֹוָ֖ה בְּהִמָּֽצְא֑וֹ קְרָאֻ֖הוּ בִּֽהְיוֹתֿ֥וֹ קָרֽוֹבֿ׃
[‏ז] יַֽעֲזֹ֤בֿ רָשָׁע֙ דַּרְכּ֔וֹ וְאִ֥ישׁ אָ֖וֶן מַחְשְׁבֹֿתָֿ֑יו וְיָשֹׁ֤בֿ אֶל־יְהֹוָה֙ וִֽירַֽחֲמֵ֔הוּ וְאֶל־אֱלֹהֵ֖ינוּ כִּֽי־יַרְבֶּ֥הֿ לִסְלֽוֹחַ׃
[‏ח] כִּ֣י לֹ֤א מַחְשְׁבֿוֹתַֿי֙ מַחְשְׁבֿ֣וֹתֵֿיכֶ֔ם וְלֹ֥א דַֿרְכֵֿיכֶֿ֖ם דְּרָכָֿ֑י נְאֻ֖ם יְהֹוָֽה׃
[‏ט] כִּי־גָֽֿבְֿה֥וּ שָׁמַ֖יִם מֵאָ֑רֶץ כֵּ֣ן גָּֽבְֿה֤וּ דְֿרָכַֿי֙ מִדַּרְכֵֿיכֶ֔ם וּמַחְשְׁבֹֿתַֿ֖י מִֽמַּחְשְׁבֹֽֿתֵֿיכֶֽֿם׃
[‏י] כִּ֡י כַּֽאֲשֶׁ֣ר יֵרֵד֩ הַגֶּ֨שֶׁם וְהַשֶּׁ֜לֶגֿ מִן־הַשָּׁמַ֗יִם וְשָׁ֙מָּה֙ לֹ֣א יָשׁ֔וּבֿ כִּ֚י אִם־הִרְוָ֣הֿ אֶתֿ־הָאָ֔רֶץ וְהוֹלִידָֿ֖הּ וְהִצְמִיחָ֑הּ וְנָ֤תַֿן זֶ֙רַע֙ לַזֹּרֵ֔עַ וְלֶ֖חֶם לָאֹכֵֽֿל׃
[‏יא] כֵּ֣ן יִֽהְיֶ֤הֿ דְֿבָֿרִי֙ אֲשֶׁ֣ר יֵצֵ֣א מִפִּ֔י לֹֽא־יָשׁ֥וּבֿ אֵלַ֖י רֵיקָ֑ם כִּ֤י אִם־עָשָׂה֙ אֶתֿ־אֲשֶׁ֣ר חָפַ֔צְתִּי וְהִצְלִ֖יחַ אֲשֶׁ֥ר שְׁלַחְתִּֽיו׃
[‏יב] כִּֽי־בְֿשִׂמְחָ֣הֿ תֵֿצֵ֔אוּ וּבְֿשָׁל֖וֹם תּֽוּבָֿל֑וּן הֶֽהָרִ֣ים וְהַגְּבָֿע֗וֹתֿ יִפְֿצְח֤וּ לִפְֿנֵיכֶֿם֙ רִנָּ֔הֿ וְכָֿל־עֲצֵ֥י הַשָּׂדֶֿ֖הֿ יִמְחֲאוּ־כָֽֿףֿ׃
[‏יג] תַּ֤חַתֿ הַֽנַּֽעֲצוּץ֙ יַֽעֲלֶ֣הֿ בְֿר֔וֹשׁ תַֿחַתֿ הַסִּרְפַּ֖דֿ יַֽעֲלֶ֣הֿ הֲדַֿ֑ס וְהָיָ֤הֿ לַֽיהֹוָה֙ לְשֵׁ֔ם לְא֥וֹתֿ עוֹלָ֖ם לֹ֥א יִכָּרֵֽתֿ׃ס

פרק נו
[‏א] כֹּ֚הֿ אָמַ֣ר יְהֹוָ֔ה שִׁמְר֥וּ מִשְׁפָּ֖ט וַֽעֲשׂ֣וּ צְדָֿקָ֑הֿ כִּֽי־קְרוֹבָֿ֤הֿ יְשֽׁוּעָתִֿי֙ לָב֔וֹא וְצִדְֿקָתִֿ֖י לְהִגָּלֽוֹתֿ׃
[‏ב] אַשְׁרֵ֤י אֱנוֹשׁ֙ יַֽעֲשֶׂהֿ־זֹּ֔אֿתֿ וּבֶֿן־אָדָֿ֖ם יַֽחֲזִ֣יק בָּ֑הּ שֹׁמֵ֤ר שַׁבָּת֙ מֵֽחַלְּל֔וֹ וְשֹׁמֵ֥ר יָדֿ֖וֹ מֵֽעֲשׂ֥וֹתֿ כָּל־רָֽע׃
[‏ג] וְאַל־יֹאֿמַ֣ר בֶּן־הַנֵּכָ֗ר הַנִּלְוָ֤הֿ אֶל־יְהֹוָה֙ לֵאֿמֹ֔ר הַבְֿדֵּ֧ל יַבְֿדִּילַ֛נִי יְהֹוָ֖ה מֵעַ֣ל עַמּ֑וֹ וְאַל־יֹאֿמַר֙ הַסָּרִ֔יס הֵ֥ן אֲנִ֖י עֵ֥ץ יָבֵֽֿשׁ׃ס
[‏ד] כִּי־כֹֿ֣הֿ׀ אָמַ֣ר יְהֹוָ֗ה לַסָּֽרִיסִים֙ אֲשֶׁ֤ר יִשְׁמְרוּ֙ אֶתֿ־שַׁבְּתֿוֹתַ֔י וּבָֽֿחֲר֖וּ בַּֽאֲשֶׁ֣ר חָפָֿ֑צְתִּי וּמַֽחֲזִיקִ֖ים בִּבְֿרִיתִֽֿי׃
[‏ה] וְנָֽתַֿתִּ֨י לָהֶ֜ם בְּבֵֿיתִֿ֤י וּבְֿחֽוֹמֹתַֿי֙ יָ֣דֿ וָשֵׁ֔ם ט֖וֹבֿ מִבָּנִ֣ים וּמִבָּנ֑וֹתֿ שֵׁ֤ם עוֹלָם֙ אֶתֶּן־ל֔וֹ אֲשֶׁ֖ר לֹ֥א יִכָּרֵֽתֿ׃ס
[‏ו] וּבְֿנֵ֣י הַנֵּכָ֗ר הַנִּלְוִ֤ים עַל־יְהֹוָה֙ לְשָׁ֣רְת֔וֹ וּלְאַֽהֲבָֿה֙ אֶתֿ־שֵׁ֣ם יְהֹוָ֔ה לִֽהְי֥וֹתֿ ל֖וֹ לַֽעֲבָֿדִֿ֑ים כָּל־שֹׁמֵ֤ר שַׁבָּת֙ מֵֽחַלְּל֔וֹ וּמַֽחֲזִיקִ֖ים בִּבְֿרִיתִֽֿי׃
[‏ז] וַֽהֲבִֿיאוֹתִ֞ים אֶל־הַ֣ר קָדְֿשִׁ֗י וְשִׂמַּחְתִּים֙ בְּבֵֿ֣יתֿ תְּפִֿלָּתִ֔י עוֹלֹֽתֵֿיהֶ֧ם וְזִבְֿחֵיהֶ֛ם לְרָצ֖וֹן עַל־מִזְבְּחִ֑י כִּ֣י בֵֿיתִ֔י בֵּֽיתֿ־תְּפִֿלָּ֥הֿ יִקָּרֵ֖א לְכָֿל־הָֽעַמִּֽים׃
[‏ח] נְאֻם֙ אֲדֹֿנָ֣י יֱהֹוִ֔ה מְקַבֵּ֖ץ נִדְֿחֵ֣י יִשְׂרָאֵ֑ל ע֛וֹדֿ אֲקַבֵּ֥ץ עָלָ֖יו לְנִקְבָּצָֽיו׃
[‏ט] כֹּ֖ל חַיְתֿ֣וֹ שָׂדָֿ֑י אֵתָ֕יוּ לֶֽאֱכֹֿ֥ל כָּל־חַיְתֿ֖וֹ בַּיָּֽעַר׃ס
[‏י] צפ֞ו עִוְרִ֤ים כֻּלָּם֙ לֹ֣א יָדָ֔עוּ כֻּלָּם֙ כְּלָבִֿ֣ים אִלְּמִ֔ים לֹ֥א יֽוּכְֿל֖וּ לִנְבֹּ֑חַ הֹזִים֙ שֹֽׁכְֿבִ֔ים אֹֽהֲבֵֿ֖י לָנֽוּם׃
[‏יא] וְהַכְּלָבִֿ֣ים עַזֵּי־נֶ֗פֶֿשׁ לֹ֤א יָֽדְֿעוּ֙ שָׂבְֿעָ֔הֿ וְהֵ֣מָּהֿ רֹעִ֔ים לֹ֥א יָֽדְֿע֖וּ הָבִֿ֑ין כֻּלָּם֙ לְדַֿרְכָּ֣ם פָּנ֔וּ אִ֥ישׁ לְבִֿצְע֖וֹ מִקָּצֵֽהוּ׃
[‏יב] אֵתָֿ֥יוּ אֶקְחָהֿ־יַ֖יִן וְנִסְבְּאָ֣הֿ שֵׁכָֿ֑ר וְהָיָ֤הֿ כָֿזֶה֙ י֣וֹם מָחָ֔ר גָּדֿ֖וֹל יֶ֥תֶֿר מְאֹֽדֿ׃

פרק נז
[‏א] הַצַּדִּ֣יק אָבָ֔דֿ וְאֵ֥ין אִ֖ישׁ שָׂ֣ם עַל־לֵ֑בֿ וְאַנְשֵׁי־חֶ֤סֶדֿ נֶֽאֱסָפִֿים֙ בְּאֵ֣ין מֵבִ֔ין כִּֽי־מִפְּנֵ֥י הָֽרָעָ֖הֿ נֶֽאֱסַ֥ףֿ הַצַּדִּֽיק׃
[‏ב] יָבֿ֣וֹא שָׁל֔וֹם יָנ֖וּחוּ עַל־מִשְׁכְּבֿוֹתָֿ֑ם הֹלֵ֖ךְֿ נְכֹֿחֽוֹ׃ס
[‏ג] וְאַתֶּ֥ם קִרְבֿוּ־הֵ֖נָּהֿ בְּנֵ֣י עֹֽנְנָ֑הֿ זֶ֥רַע מְנָאֵ֖ףֿ וַתִּזְנֶֽהֿ׃
[‏ד] עַל־מִי֙ תִּתְֿעַנָּ֔גֿוּ עַל־מִ֛י תַּרְחִ֥יבֿוּ פֶֿ֖הֿ תַּֽאֲרִ֣יכֿוּ לָשׁ֑וֹן הֲלֽוֹא־אַתֶּ֥ם יִלְדֵֿי־פֶֿ֖שַׁע זֶ֥רַע שָֽׁקֶר׃
[‏ה] הַנֵּֽחָמִים֙ בָּֽאֵלִ֔ים תַּ֖חַתֿ כָּל־עֵ֣ץ רַֽעֲנָ֑ן שֹֽׁחֲטֵ֤י הַיְלָדִֿים֙ בַּנְּחָלִ֔ים תַּ֖חַתֿ סְעִפֵֿ֥י הַסְּלָעִֽים׃
[‏ו] בְּחַלְּקֵי־נַ֣חַל חֶלְקֵ֔ךְֿ הֵ֥ם הֵ֖ם גּֽוֹרָלֵ֑ךְֿ גַּם־לָהֶ֞ם שָׁפַֿ֥כְֿתְּ נֶ֙סֶךְ֙ הֶֽעֱלִ֣יתֿ מִנְחָ֔הֿ הַ֥עַל אֵ֖לֶּהֿ אֶנָּחֵֽם׃
[‏ז] עַ֤ל הַר־גָּבֹֿהַּ֙ וְנִשָּׂ֔א שַׂ֖מְתְּ מִשְׁכָּבֵֿ֑ךְֿ גַּם־שָׁ֥ם עָלִ֖יתֿ לִזְבֹּ֥חַ זָֽבַֿח׃
[‏ח] וְאַחַ֤ר הַדֶּ֙לֶת֙ וְהַמְּזוּזָ֔הֿ שַׂ֖מְתְּ זִכְֿרוֹנֵ֑ךְֿ כִּ֣י מֵֽאִתִּ֞י גִּלִּ֣יתֿ וַֽתַּֽעֲלִ֗י הִרְחַ֤בְֿתְּ מִשְׁכָּבֵֿךְ֙ וַתִּכְֿרָתֿ־לָ֣ךְֿ מֵהֶ֔ם אָהַ֥בְֿתְּ מִשְׁכָּבָֿ֖ם יָ֥דֿ חָזִֽיתֿ׃
[‏ט] וַתָּשֻׁ֤רִי לַמֶּ֙לֶךְ֙ בַּשֶּׁ֔מֶן וַתַּרְבִּ֖י רִקֻּחָ֑יִךְֿ וַתְּשַׁלְּחִ֤י צִירַ֙יִךְ֙ עַדֿ־מֵ֣רָחֹ֔ק וַתַּשְׁפִּ֖ילִי עַדֿ־שְׁאֽוֹל׃
[‏י] בְּרֹ֤בֿ דַּרְכֵּךְ֙ יָגַ֔עַתְּ לֹ֥א אָמַ֖רְתְּ נוֹאָ֑שׁ חַיַּ֤תֿ יָדֵֿךְ֙ מָצָ֔אֿתֿ עַל־כֵּ֖ן לֹ֥א חָלִֽיתֿ׃
[‏יא] וְאֶתֿ־מִ֞י דָּאַ֤גְֿתְּ וַתִּֽירְאִי֙ כִּ֣י תְֿכַֿזֵּ֔בִֿי וְאוֹתִֿי֙ לֹ֣א זָכַ֔רְתְּ לֹא־שַׂ֖מְתְּ עַל־לִבֵּ֑ךְֿ הֲל֨אֺ אֲנִ֤י מַחְשֶׁה֙ וּמֵ֣עֹלָ֔ם וְאוֹתִֿ֖י לֹ֥א תִֿירָֽאִי׃
[‏יב] אֲנִ֥י אַגִּ֖ידֿ צִדְֿקָתֵֿ֑ךְֿ וְאֶֽתֿ־מַֽעֲשַׂ֖יִךְֿ וְלֹ֥א יוֹעִילֽוּךְֿ׃
[‏יג] בְּזַֽעֲקֵךְ֙ יַצִּילֻ֣ךְֿ קִבּוּצַ֔יִךְֿ וְאֶתֿ־כֻּלָּ֥ם יִשָּׂא־ר֖וּחַ יִקַּח־הָ֑בֶֿל וְהַחוֹסֶ֥הֿ בִֿי֙ יִנְחַל־אֶ֔רֶץ וְיִירַ֖שׁ הַר־קָדְֿשִֽׁי׃
[‏יד] וְאָמַ֥ר סֹֽלּוּ־סֹ֖לּוּ פַּנּוּ־דָֿ֑רֶךְֿ הָרִ֥ימוּ מִכְֿשׁ֖וֹל מִדֶּ֥רֶךְֿ עַמִּֽי׃ס
[‏טו] כִּי֩ כֹ֨הֿ אָמַ֜ר רָ֣ם וְנִשָּׂ֗א שֹׁכֵֿ֥ן עַד֙ וְקָדֿ֣וֹשׁ שְׁמ֔וֹ מָר֥וֹם וְקָדֿ֖וֹשׁ אֶשְׁכּ֑וֹן וְאֶתֿ־דַּכָּא֙ וּשְׁפַֿל־ר֔וּחַ לְהַֽחֲיוֹת֙ ר֣וּחַ שְׁפָֿלִ֔ים וּלְהַֽחֲי֖וֹתֿ לֵ֥בֿ נִדְֿכָּאִֽים׃
[‏טז] כִּ֣י לֹ֤א לְעוֹלָם֙ אָרִ֔יבֿ וְלֹ֥א לָנֶ֖צַח אֶקְּצ֑וֹףֿ כִּי־ר֙וּחַ֙ מִלְּפָֿנַ֣י יַֽעֲט֔וֹףֿ וּנְשָׁמ֖וֹתֿ אֲנִ֥י עָשִֽׂיתִֿי׃
[‏יז] בַּֽעֲוֹ֥ן בִּצְע֛וֹ קָצַ֥פְֿתִּי וְאַכֵּ֖הוּ הַסְתֵּ֣ר וְאֶקְצֹ֑ףֿ וַיֵּ֥לֶךְֿ שׁוֹבָֿ֖בֿ בְּדֶֿ֥רֶךְֿ לִבּֽוֹ׃
[‏יח] דְּרָכָֿ֥יו רָאִ֖יתִֿי וְאֶרְפָּאֵ֑הוּ וְאַנְחֵ֕הוּ וַֽאֲשַׁלֵּ֧ם נִֽחֻמִ֛ים ל֖וֹ וְלַֽאֲבֵֿלָֽיו׃
[‏יט] בּוֹרֵ֖א נוּבֿ שְׂפָֿתָֿ֑יִם שָׁל֨וֹם׀ שָׁל֜וֹם לָֽרָח֧וֹק וְלַקָּר֛וֹבֿ אָמַ֥ר יְהֹוָ֖ה וּרְפָֿאֿתִֽֿיו׃
[‏כ] וְהָֽרְשָׁעִ֖ים כַּיָּ֣ם נִגְֿרָ֑שׁ כִּ֤י הַשְׁקֵט֙ לֹ֣א יוּכָ֔ל וַיִּגְֿרְשׁ֥וּ מֵימָ֖יו רֶ֥פֶֿשׁ וָטִֽיט׃
[‏כא] אֵ֣ין שָׁל֔וֹם אָמַ֥ר אֱלֹהַ֖י לָֽרְשָׁעִֽים׃פ

פרק נח
[‏א] קְרָ֤א בְֿגָֿרוֹן֙ אַל־תַּחְשֹׂ֔ךְֿ כַּשּׁוֹפָֿ֖ר הָרֵ֣ם קוֹלֶ֑ךָֿ וְהַגֵּ֤דֿ לְעַמִּי֙ פִּשְׁעָ֔ם וּלְבֵֿ֥יתֿ יַֽעֲקֹ֖בֿ חַטֹּאֿתָֽֿם׃
[‏ב] וְאוֹתִ֗י י֥וֹם יוֹם֙ יִדְֿרֹשׁ֔וּן וְדַֿ֥עַתֿ דְּרָכַֿ֖י יֶחְפָּצ֑וּן כְּג֞וֹי אֲשֶׁר־צְדָֿקָ֣הֿ עָשָׂ֗הֿ וּמִשְׁפַּ֤ט אֱלֹהָיו֙ לֹ֣א עָזָ֔בֿ יִשְׁאָלוּנִי֙ מִשְׁפְּטֵי־צֶ֔דֶֿק קִרְבַֿ֥תֿ אֱלֹהִ֖ים יֶחְפָּצֽוּן׃
[‏ג] לָ֤מָּהֿ צַּ֙מְנוּ֙ וְלֹ֣א רָאִ֔יתָֿ עִנִּ֥ינוּ נַפְֿשֵׁ֖נוּ וְלֹ֣א תֵֿדָֿ֑ע הֵ֣ן בְּי֤וֹם צֹֽמְכֶֿם֙ תִּמְצְאוּ־חֵ֔פֶֿץ וְכָֿל־עַצְּבֵֿיכֶֿ֖ם תִּנְגֹּֽשׂוּ׃
[‏ד] הֵ֣ן לְרִ֤יבֿ וּמַצָּה֙ תָּצ֔וּמוּ וּלְהַכּ֖וֹתֿ בְּאֶגְֿרֹ֣ףֿ רֶ֑שַׁע לֹֽא־תָֿצ֣וּמוּ כַֿיּ֔וֹם לְהַשְׁמִ֥יעַ בַּמָּר֖וֹם קֽוֹלְכֶֽֿם׃
[‏ה] הֲכָֿזֶ֗הֿ יִֽהְיֶה֙ צ֣וֹם אֶבְֿחָרֵ֔הוּ י֛וֹם עַנּ֥וֹתֿ אָדָֿ֖ם נַפְֿשׁ֑וֹ הֲלָכֹ֨ףֿ כְּאַגְֿמֹ֜ן רֹאֿשׁ֗וֹ וְשַׂ֤ק וָאֵ֙פֶֿר֙ יַצִּ֔יעַ הֲלָזֶה֙ תִּקְרָא־צ֔וֹם וְי֥וֹם רָצ֖וֹן לַֽיהֹוָֽה׃
[‏ו] הֲל֣וֹא זֶה֘ צ֣וֹם אֶבְֿחָרֵהוּ֒ פַּתֵּ֙חַ֙ חַרְצֻבּ֣וֹתֿ רֶ֔שַׁע הַתֵּ֖ר אֲגֻֿדּ֣וֹתֿ מוֹטָ֑הֿ וְשַׁלַּ֤ח רְצוּצִים֙ חָפְֿשִׁ֔ים וְכָֿל־מוֹטָ֖הֿ תְּנַתֵּֽקוּ׃
[‏ז] הֲל֨וֹא פָֿרֹ֤ס לָֽרָעֵב֙ לַחְמֶ֔ךָֿ וַֽעֲנִיִּ֥ים מְרוּדִֿ֖ים תָּ֣בִֿיא בָֿ֑יִתֿ כִּֽי־תִֿרְאֶ֤הֿ עָרֹם֙ וְכִֿסִּית֔וֹ וּמִבְּשָֽׂרְךָֿ֖ לֹ֥א תִֿתְֿעַלָּֽם׃
[‏ח] אָ֣ז יִבָּקַ֤ע כַּשַּׁ֙חַר֙ אוֹרֶ֔ךָֿ וַֽאֲרֻכָֽֿתְֿךָֿ֖ מְהֵרָ֣הֿ תִֿצְמָ֑ח וְהָלַ֤ךְֿ לְפָֿנֶ֙יךָ֙ צִדְֿקֶ֔ךָֿ כְּבֿ֥וֹדֿ יְהֹוָ֖ה יַאַסְפֶֽֿךָֿ׃
[‏ט] אָ֤ז תִּקְרָא֙ וַֽיהֹוָ֣ה יַֽעֲנֶ֔הֿ תְּשַׁוַּ֖ע וְיֹאֿמַ֣ר הִנֵּ֑נִי אִם־תָּסִ֤יר מִתּֽוֹכְֿךָ֙ מוֹטָ֔הֿ שְׁלַ֥ח אֶצְבַּ֖ע וְדַֿבֶּר־אָֽוֶן׃
[‏י] וְתָֿפֵֿ֤ק לָֽרָעֵב֙ נַפְֿשֶׁ֔ךָֿ וְנֶ֥פֶֿשׁ נַֽעֲנָ֖הֿ תַּשְׂבִּ֑יעַ וְזָרַ֤ח בַּחֹ֙שֶׁךְ֙ אוֹרֶ֔ךָֿ וַֽאֲפֵֿלָֽתְֿךָֿ֖ כַּֽצָּֽהֳרָֽיִם׃
[‏יא] וְנָחֲךָֿ֣ יְהֹוָה֘ תָּמִיד֒ וְהִשְׂבִּ֤יעַ בְּצַחְצָחוֹת֙ נַפְֿשֶׁ֔ךָֿ וְעַצְמֹתֶֿ֖יךָֿ יַֽחֲלִ֑יץ וְהָיִ֙יתָ֙ כְּגַֿ֣ן רָוֶ֔הֿ וּכְֿמוֹצָ֣א מַ֔יִם אֲשֶׁ֥ר לֹֽא־יְכַֿזְּבֿ֖וּ מֵימָֽיו׃
[‏יב] וּבָֿנ֤וּ מִמְּךָ֙ חָרְבֿ֣וֹתֿ עוֹלָ֔ם מֽוֹסְדֵֿ֥י דֽֿוֹר־וָדֿ֖וֹר תְּקוֹמֵ֑ם וְקֹרָ֤א לְךָ֙ גֹּדֵֿ֣ר פֶּ֔רֶץ מְשֹׁבֵֿ֥בֿ נְתִֿיבֿ֖וֹתֿ לָשָֽׁבֶֿתֿ׃
[‏יג] אִם־תָּשִׁ֤יבֿ מִשַּׁבָּת֙ רַגְֿלֶ֔ךָֿ עֲשׂ֥וֹתֿ חֲפָֿצֶ֖יךָֿ בְּי֣וֹם קָדְֿשִׁ֑י וְקָרָ֨אֿתָֿ לַשַּׁבָּ֜תֿ עֹ֗נֶגֿ לִקְדֿ֤וֹשׁ יְהֹוָה֙ מְכֻֿבָּ֔דֿ וְכִֿבַּדְֿתּוֹ֙ מֵֽעֲשׂ֣וֹתֿ דְּרָכֶ֔יךָֿ מִמְּצ֥וֹא חֶפְֿצְךָֿ֖ וְדַֿבֵּ֥ר דָּבָֽֿר׃
[‏יד] אָ֗ז תִּתְֿעַנַּג֙ עַל־יְהֹוָ֔ה וְהִרְכַּבְֿתִּ֖יךָֿ עַל־ב֣מותי אָ֑רֶץ וְהַֽאֲכַֿלְתִּ֗יךָֿ נַֽחֲלַת֙ יַֽעֲקֹ֣בֿ אָבִ֔יךָֿ כִּ֛י פִּ֥י יְהֹוָ֖ה דִּבֵּֽר׃ס

פרק נט
[‏א] הֵ֛ן לֹא־קָֽצְרָ֥הֿ יַדֿ־יְהֹוָ֖ה מֵֽהוֹשִׁ֑יעַ וְלֹא־כָֽֿבְֿדָֿ֥הֿ אָזְנ֖וֹ מִשְּׁמֽוֹעַ׃
[‏ב] כִּ֤י אִם־עֲוֹנֹֽתֵֿיכֶֿם֙ הָי֣וּ מַבְֿדִּלִ֔ים בֵּֽינֵכֶ֕ם לְבֵֿ֖ין אֱלֹֽהֵיכֶֿ֑ם וְחַטֹּֽאֿותֵֿיכֶ֗ם הִסְתִּ֧ירוּ פָֿנִ֛ים מִכֶּ֖ם מִשְּׁמֽוֹעַ׃
[‏ג] כִּ֤י כַֿפֵּיכֶֿם֙ נְגֹֿאֲל֣וּ בַֿדָּ֔ם וְאֶצְבְּעוֹתֵֿיכֶֿ֖ם בֶּֽעָוֹ֑ן שִׂפְֿתֽֿוֹתֵֿיכֶֿם֙ דִּבְּרוּ־שֶׁ֔קֶר לְשֽׁוֹנְכֶֿ֖ם עַוְלָ֥הֿ תֶֿהְגֶּֽהֿ׃
[‏ד] אֵֽין־קֹרֵ֣א בְֿצֶ֔דֶֿק וְאֵ֥ין נִשְׁפָּ֖ט בֶּֽאֱמוּנָ֑הֿ בָּט֤וֹחַ עַל־תֹּ֙הוּ֙ וְדַֿבֶּר־שָׁ֔וְא הָר֥וֹ עָמָ֖ל וְהוֹלֵ֥ידֿ אָֽוֶן׃
[‏ה] בֵּיצֵ֤י צִפְֿעוֹנִי֙ בִּקֵּ֔עוּ וְקוּרֵ֥י עַכָּבִֿ֖ישׁ יֶֽאֱרֹ֑גֿוּ הָֽאֹכֵֿ֤ל מִבֵּֽיצֵיהֶם֙ יָמ֔וּתֿ וְהַזּוּרֶ֖הֿ תִּבָּקַ֥ע אֶפְֿעֶֽהֿ׃
[‏ו] קֽוּרֵיהֶם֙ לֹא־יִֽהְי֣וּ לְבֶ֔גֶֿדֿ וְלֹ֥א יִתְֿכַּסּ֖וּ בְּמַֽעֲשֵׂיהֶ֑ם מַֽעֲשֵׂיהֶם֙ מַֽעֲשֵׂי־אָ֔וֶן וּפֹֿ֥עַל חָמָ֖ס בְּכַֿפֵּיהֶֽם׃
[‏ז] רַגְֿלֵיהֶם֙ לָרַ֣ע יָרֻ֔צוּ וִֽימַֽהֲר֔וּ לִשְׁפֹּ֖ךְֿ דָּ֣ם נָקִ֑י מַחְשְׁבֽֿוֹתֵֿיהֶם֙ מַחְשְׁבֿ֣וֹתֿ אָ֔וֶן שֹׁ֥דֿ וָשֶׁ֖בֶֿר בִּמְסִלּוֹתָֽֿם׃
[‏ח] דֶּ֤רֶךְֿ שָׁלוֹם֙ לֹ֣א יָדָ֔עוּ וְאֵ֥ין מִשְׁפָּ֖ט בְּמַעְגְּלוֹתָֿ֑ם נְתִֿיבֽֿוֹתֵֿיהֶם֙ עִקְּשׁ֣וּ לָהֶ֔ם כֹּ֚ל דֹּרֵ֣ךְֿ בָּ֔הּ לֹ֥א יָדַֿ֖ע שָׁלֽוֹם׃
[‏ט] עַל־כֵּ֗ן רָחַ֤ק מִשְׁפָּט֙ מִמֶּ֔נּוּ וְלֹ֥א תַֿשִּׂיגֵֿ֖נוּ צְדָֿקָ֑הֿ נְקַוֶּ֤הֿ לָאוֹר֙ וְהִנֵּהֿ־חֹ֔שֶׁךְֿ לִנְגֹֿה֖וֹתֿ בָּֽאֲפֵֿל֥וֹתֿ נְהַלֵּֽךְֿ׃
[‏י] נְגַֽֿשְׁשָׁ֤הֿ כַֽֿעִוְרִים֙ קִ֔יר וּכְֿאֵ֥ין עֵינַ֖יִם נְגַֿשֵּׁ֑שָׁהֿ כָּשַׁ֤לְנוּ בַֽֿצָּֽהֳרַ֙יִם֙ כַּנֶּ֔שֶׁףֿ בָּֽאַשְׁמַנִּ֖ים כַּמֵּתִֽֿים׃
[‏יא] נֶֽהֱמֶ֤הֿ כַֿדֻּבִּים֙ כֻּלָּ֔נוּ וְכַֿיּוֹנִ֖ים הָגֹֿ֣הֿ נֶהְגֶּ֑הֿ נְקַוֶּ֤הֿ לַמִּשְׁפָּט֙ וָאַ֔יִן לִֽישׁוּעָ֖הֿ רָחֲקָ֥הֿ מִמֶּֽנּוּ׃
[‏יב] כִּֽי־רַבּ֤וּ פְֿשָׁעֵ֙ינוּ֙ נֶגְֿדֶּ֔ךָֿ וְחַטֹּאֿותֵֿ֖ינוּ עָ֣נְתָֿהֿ בָּ֑נוּ כִּֽי־פְֿשָׁעֵ֣ינוּ אִתָּ֔נוּ וַֽעֲוֹנֹתֵֿ֖ינוּ יְדַֽֿעֲנֽוּם׃
[‏יג] פָּשֹׁ֤עַ וְכַֿחֵשׁ֙ בַּֽיהֹוָ֔ה וְנָס֖וֹגֿ מֵֽאַחַ֣ר אֱלֹהֵ֑ינוּ דַּבֶּר־עֹ֣שֶׁק וְסָרָ֔הֿ הֹר֧וֹ וְהֹגֿ֛וֹ מִלֵּ֖בֿ דִּבְֿרֵי־שָֽׁקֶר׃
[‏יד] וְהֻסַּ֤גֿ אָחוֹר֙ מִשְׁפָּ֔ט וּצְדָֿקָ֖הֿ מֵֽרָח֣וֹק תַּֽעֲמֹ֑דֿ כִּי־כָֽֿשְׁלָ֤הֿ בָֽֿרְחוֹב֙ אֱמֶ֔תֿ וּנְכֹֿחָ֖הֿ לֹֽא־תֿוּכַֿ֥ל לָבֽֿוֹא׃
[‏טו] וַתְּהִ֤י הָֽאֱמֶת֙ נֶעְדֶּ֔רֶתֿ וְסָ֥ר מֵרָ֖ע מִשְׁתּוֹלֵ֑ל וַיַּ֧רְא יְהֹוָ֛ה וַיֵּ֥רַע בְּעֵינָ֖יו כִּי־אֵ֥ין מִשְׁפָּֽט׃
[‏טז] וַיַּרְא֙ כִּי־אֵ֣ין אִ֔ישׁ וַיִּשְׁתּוֹמֵ֖ם כִּ֣י אֵ֣ין מַפְֿגִּ֑יעַ וַתּ֤וֹשַֽׁע לוֹ֙ זְרֹע֔וֹ וְצִדְֿקָתֿ֖וֹ הִ֥יא סְמָכָֽֿתְֿהוּ׃
[‏יז] וַיִּלְבַּ֤שׁ צְדָֿקָה֙ כַּשִּׁרְיָ֔ן וְכֿ֥וֹבַֿע יְשׁוּעָ֖הֿ בְּרֹאֿשׁ֑וֹ וַיִּלְבַּ֞שׁ בִּגְֿדֵֿ֤י נָקָם֙ תִּלְבֹּ֔שֶׁתֿ וַיַּ֥עַט כַּמְעִ֖יל קִנְאָֽהֿ׃
[‏יח] כְּעַ֤ל גְּמֻלוֹת֙ כְּעַ֣ל יְשַׁלֵּ֔ם חֵמָ֣הֿ לְצָרָ֔יו גְּמ֖וּל לְאֹֽיְבָֿ֑יו לָאִיִּ֖ים גְּמ֥וּל יְשַׁלֵּֽם׃
[‏יט] וְיִֽירְא֤וּ מִֽמַּֽעֲרָב֙ אֶתֿ־שֵׁ֣ם יְהֹוָ֔ה וּמִמִּזְרַח־שֶׁ֖מֶשׁ אֶתֿ־כְּבֿוֹדֿ֑וֹ כִּֽי־יָבֿ֤וֹא כַֿנָּהָר֙ צָ֔ר ר֥וּחַ יְהֹוָ֖ה נֹ֥סְסָהֿ בֽֿוֹ׃
[‏כ] וּבָֿ֤א לְצִיּוֹן֙ גּוֹאֵ֔ל וּלְשָׁבֵֿ֥י פֶֿ֖שַׁע בְּיַֽעֲקֹ֑בֿ נְאֻ֖ם יְהֹוָֽה׃
[‏כא] וַֽאֲנִ֗י זֹ֣אֿתֿ בְּרִיתִֿ֤י אוֹתָֿם֙ אָמַ֣ר יְהֹוָ֔ה רוּחִי֙ אֲשֶׁ֣ר עָלֶ֔יךָֿ וּדְֿבָֿרַ֖י אֲשֶׁר־שַׂ֣מְתִּי בְּפִֿ֑יךָֿ לֹֽא־יָמ֡וּשׁוּ מִפִּיךָ֩ וּמִפִּ֨י זַרְעֲךָ֜ וּמִפִּ֨י זֶ֤רַע זַרְעֲךָ֙ אָמַ֣ר יְהֹוָ֔ה מֵֽעַתָּ֖הֿ וְעַדֿ־עוֹלָֽם׃ס

פרק ס
[‏א] ק֥וּמִי א֖וֹרִי כִּ֣י בָֿ֣א אוֹרֵ֑ךְֿ וּכְֿבֿ֥וֹדֿ יְהֹוָ֖ה עָלַ֥יִךְֿ זָרָֽח׃
[‏ב] כִּֽי־הִנֵּ֤הֿ הַחֹ֙שֶׁךְ֙ יְכַֿסֶּהֿ־אֶ֔רֶץ וַֽעֲרָפֶֿ֖ל לְאֻמִּ֑ים וְעָלַ֙יִךְ֙ יִזְרַ֣ח יְהֹוָ֔ה וּכְֿבֿוֹדֿ֖וֹ עָלַ֥יִךְֿ יֵֽרָאֶֽהֿ׃
[‏ג] וְהָֽלְכֿ֥וּ גֿוֹיִ֖ם לְאוֹרֵ֑ךְֿ וּמְלָכִֿ֖ים לְנֹ֥גַֿהּ זַרְחֵֽךְֿ׃
[‏ד] שְׂאִֽי־סָבִֿ֤יבֿ עֵינַ֙יִךְ֙ וּרְאִ֔י כֻּלָּ֖ם נִקְבְּצ֣וּ בָֽֿאוּ־לָ֑ךְֿ בָּנַ֙יִךְ֙ מֵֽרָח֣וֹק יָבֹ֔אוּ וּבְֿנֹתַֿ֖יִךְֿ עַל־צַ֥דֿ תֵּֽאָמַֽנָהֿ׃
[‏ה] אָ֤ז תִּרְאִי֙ וְנָהַ֔רְתְּ וּפָֿחַ֥דֿ וְרָחַ֖בֿ לְבָֿבֵֿ֑ךְֿ כִּי־יֵֽהָפֵֿ֤ךְֿ עָלַ֙יִךְ֙ הֲמ֣וֹן יָ֔ם חֵ֥יל גּוֹיִ֖ם יָבֹֿ֥אוּ לָֽךְֿ׃
[‏ו] שִֽׁפְֿעַ֨תֿ גְּמַלִּ֜ים תְּכַֿסֵּ֗ךְֿ בִּכְֿרֵ֤י מִדְֿיָן֙ וְעֵיפָ֔הֿ כֻּלָּ֖ם מִשְּׁבָֿ֣א יָבֹֿ֑אוּ זָהָ֤בֿ וּלְבֿוֹנָה֙ יִשָּׂ֔אוּ וּתְֿהִלֹּ֥תֿ יְהֹוָ֖ה יְבַֿשֵּֽׂרוּ׃
[‏ז] כָּל־צֹ֤אֿן קֵדָֿר֙ יִקָּ֣בְֿצוּ לָ֔ךְֿ אֵילֵ֥י נְבָֿי֖וֹתֿ יְשָֽׁרְתֿ֑וּנֶךְֿ יַֽעֲל֤וּ עַל־רָצוֹן֙ מִזְבְּחִ֔י וּבֵֿ֥יתֿ תִּפְֿאַרְתִּ֖י אֲפָֿאֵֽר׃
[‏ח] מִי־אֵ֖לֶּהֿ כָּעָ֣בֿ תְּעוּפֶֿ֑ינָהֿ וְכַֿיּוֹנִ֖ים אֶל־אֲרֻבֹּתֵֿיהֶֽם׃
[‏ט] כִּי־לִ֣י׀ אִיִּ֣ים יְקַוּ֗וּ וָאֳנִיּ֤וֹתֿ תַּרְשִׁישׁ֙ בָּרִ֣אֿשֹׁנָ֔הֿ לְהָבִֿ֤יא בָֿנַ֙יִךְ֙ מֵֽרָח֔וֹק כַּסְפָּ֥ם וּזְהָבָֿ֖ם אִתָּ֑ם לְשֵׁם֙ יְהֹוָ֣ה אֱלֹהַ֔יִךְֿ וְלִקְדֿ֥וֹשׁ יִשְׂרָאֵ֖ל כִּ֥י פֵֿאֲרָֽךְֿ׃
[‏י] וּבָֿנ֤וּ בְֿנֵֽי־נֵכָֿר֙ חֹמֹתַ֔יִךְֿ וּמַלְכֵֿיהֶ֖ם יְשָֽׁרְתֿ֑וּנֶךְֿ כִּ֤י בְֿקִצְפִּי֙ הִכִּיתִ֔יךְֿ וּבִֿרְצוֹנִ֖י רִֽחַמְתִּֽיךְֿ׃
[‏יא] וּפִֿתְּח֨וּ שְׁעָרַ֧יִךְֿ תָּמִ֛ידֿ יוֹמָ֥ם וָלַ֖יְלָהֿ לֹ֣א יִסָּגֵֿ֑רוּ לְהָבִֿ֤יא אֵלַ֙יִךְ֙ חֵ֣יל גּוֹיִ֔ם וּמַלְכֵֿיהֶ֖ם נְהוּגִֽֿים׃
[‏יב] כִּֽי־הַגּ֧וֹי וְהַמַּמְלָכָֿ֛הֿ אֲשֶׁ֥ר לֹא־יַֽעַבְֿדֿ֖וּךְֿ יֹאֿבֵֿ֑דֿוּ וְהַגּוֹיִ֖ם חָרֹ֥בֿ יֶֽחֱרָֽבֿוּ׃
[‏יג] כְּבֿ֤וֹדֿ הַלְּבָֿנוֹן֙ אֵלַ֣יִךְֿ יָב֔וֹא בְּר֛וֹשׁ תִּדְֿהָ֥ר וּתְֿאַשּׁ֖וּר יַחְדָּ֑ו לְפָֿאֵר֙ מְק֣וֹם מִקְדָּשִׁ֔י וּמְק֥וֹם רַגְֿלַ֖י אֲכַֿבֵּֽדֿ׃
[‏יד] וְהָֽלְכ֨וּ אֵלַ֤יִךְֿ שְׁח֙וֹ֙חַ֙ בְּנֵ֣י מְעַנַּ֔יִךְֿ וְהִֽשְׁתַּֽחֲו֛וּ עַל־כַּפּ֥וֹתֿ רַגְֿלַ֖יִךְֿ כָּל־מְנַֽאֲצָ֑יִךְֿ וְקָ֤רְאוּ לָךְ֙ עִ֣יר יְהֹוָ֔ה צִיּ֖וֹן קְדֿ֥וֹשׁ יִשְׂרָאֵֽל׃
[‏טו] תַּ֧חַתֿ הֱיוֹתֵֿ֛ךְֿ עֲזוּבָֿ֥הֿ וּשְׂנוּאָ֖הֿ וְאֵ֣ין עוֹבֵֿ֑ר וְשַׂמְתִּיךְ֙ לִגְֿא֣וֹן עוֹלָ֔ם מְשׂ֖וֹשׂ דּ֥וֹר וָדֽֿוֹר׃
[‏טז] וְיָנַ֙קְתְּ֙ חֲלֵ֣בֿ גּוֹיִ֔ם וְשֹׁ֥דֿ מְלָכִֿ֖ים תִּינָ֑קִי וְיָדַ֗עַתְּ כִּ֣י אֲנִ֤י יְהֹוָה֙ מֽוֹשִׁיעֵ֔ךְֿ וְגֹֿאֲלֵ֖ךְֿ אֲבִֿ֥יר יַֽעֲקֹֽבֿ׃
[‏יז] תַּ֣חַתֿ הַנְּחֹ֜שֶׁתֿ אָבִֿ֣יא זָהָ֗בֿ וְתַֿ֤חַתֿ הַבַּרְזֶל֙ אָ֣בִֿיא כֶ֔סֶףֿ וְתַֿ֤חַתֿ הָֽעֵצִים֙ נְחֹ֔שֶׁתֿ וְתַֿ֥חַתֿ הָֽאֲבָֿנִ֖ים בַּרְזֶ֑ל וְשַׂמְתִּ֤י פְֿקֻדָּתֵֿךְ֙ שָׁל֔וֹם וְנֹגְֿשַׂ֖יִךְֿ צְדָֿקָֽהֿ׃
[‏יח] לֹֽא־יִשָּׁמַ֨ע ע֤וֹדֿ חָמָס֙ בְּאַרְצֵ֔ךְֿ שֹׁ֥דֿ וָשֶׁ֖בֶֿר בִּגְֿבֿוּלָ֑יִךְֿ וְקָרָ֤אֿתֿ יְשׁוּעָה֙ חֽוֹמֹתַ֔יִךְֿ וּשְׁעָרַ֖יִךְֿ תְּהִלָּֽהֿ׃
[‏יט] לֹא־יִֽהְיֶהֿ־לָּ֨ךְֿ ע֤וֹדֿ הַשֶּׁ֙מֶשׁ֙ לְא֣וֹר יוֹמָ֔ם וּלְנֹ֕גַֿהּ הַיָּרֵ֖חַ לֹֽא־יָאִ֣יר לָ֑ךְֿ וְהָֽיָהֿ־לָ֤ךְֿ יְהֹוָה֙ לְא֣וֹר עוֹלָ֔ם וֵֽאֿלֹהַ֖יִךְֿ לְתִֿפְֿאַרְתֵּֽךְֿ׃
[‏כ] לֹֽא־יָבֿ֥וֹא עוֹד֙ שִׁמְשֵׁ֔ךְֿ וִירֵחֵ֖ךְֿ לֹ֣א יֵֽאָסֵ֑ףֿ כִּ֣י יְהֹוָ֗ה יִֽהְיֶהֿ־לָּךְ֙ לְא֣וֹר עוֹלָ֔ם וְשָֽׁלְמ֖וּ יְמֵ֥י אֶבְֿלֵֽךְֿ׃
[‏כא] וְעַמֵּךְ֙ כֻּלָּ֣ם צַדִּיקִ֔ים לְעוֹלָ֖ם יִ֣ירְשׁוּ אָ֑רֶץ נֵ֧צֶר מטע֛ו מַֽעֲשֵׂ֥הֿ יָדַֿ֖י לְהִתְֿפָּאֵֽר׃
[‏כב] הַקָּטֹן֙ יִֽהְיֶ֣הֿ לָאֶ֔לֶףֿ וְהַצָּעִ֖יר לְגֿ֣וֹי עָצ֑וּם אֲנִ֥י יְהֹוָ֖ה בְּעִתָּ֥הּ אֲחִישֶֽׁנָּהֿ׃פ

פרק סא
[‏א] ר֛וּחַ אֲדֹֿנָ֥י יֱהֹוִ֖ה עָלָ֑י יַ֡עַן מָשַׁח֩ יְהֹוָ֨ה אֹתִ֜י לְבַֿשֵּׂ֣ר עֲנָוִ֗ים שְׁלָחַ֙נִי֙ לַֽחֲבֹֿ֣שׁ לְנִשְׁבְּרֵי־לֵ֔בֿ לִקְרֹ֤א לִשְׁבֿוּיִם֙ דְּר֔וֹר וְלַֽאֲסוּרִ֖ים פְּקַח־קֽוֹחַ׃
[‏ב] לִקְרֹ֤א שְׁנַתֿ־רָצוֹן֙ לַֽיהֹוָ֔ה וְי֥וֹם נָקָ֖ם לֵֽאֿלֹהֵ֑ינוּ לְנַחֵ֖ם כָּל־אֲבֵֿלִֽים׃
[‏ג] לָשׂ֣וּם׀ לַֽאֲבֵֿלֵ֣י צִיּ֗וֹן לָתֵֿת֩ לָהֶ֨ם פְּאֵ֜ר תַּ֣חַתֿ אֵ֗פֶֿר שֶׁ֤מֶן שָׂשׂוֹן֙ תַּ֣חַתֿ אֵ֔בֶֿל מַֽעֲטֵ֣הֿ תְֿהִלָּ֔הֿ תַּ֖חַתֿ ר֣וּחַ כֵּהָ֑הֿ וְקֹרָ֤א לָהֶם֙ אֵילֵ֣י הַצֶּ֔דֶֿק מַטַּ֥ע יְהֹוָ֖ה לְהִתְֿפָּאֵֽר׃
[‏ד] וּבָ֙נוּ֙ חָרְבֿ֣וֹתֿ עוֹלָ֔ם שֹֽׁמְמ֥וֹתֿ רִֽאֿשֹׁנִ֖ים יְקוֹמֵ֑מוּ וְחִדְּשׁוּ֙ עָ֣רֵי חֹ֔רֶבֿ שֹֽׁמְמ֖וֹתֿ דּ֥וֹר וָדֽֿוֹר׃
[‏ה] וְעָֽמְדֿ֣וּ זָרִ֔ים וְרָע֖וּ צֹֽאֿנְכֶֿ֑ם וּבְֿנֵ֣י נֵכָ֔ר אִכָּרֵיכֶֿ֖ם וְכֹֿרְמֵיכֶֽֿם׃
[‏ו] וְאַתֶּ֗ם כֹּֽהֲנֵ֤י יְהֹוָה֙ תִּקָּרֵ֔אוּ מְשָֽׁרְתֵֿ֣י אֱלֹהֵ֔ינוּ יֵֽאָמֵ֖ר לָכֶֿ֑ם חֵ֤יל גּוֹיִם֙ תֹּאֿכֵ֔לוּ וּבִֿכְֿבֿוֹדָֿ֖ם תִּתְֿיַמָּֽרוּ׃
[‏ז] תַּ֤חַתֿ בָּשְׁתְּכֶֿם֙ מִשְׁנֶ֔הֿ וּכְֿלִמָּ֖הֿ יָרֹ֣נּוּ חֶלְקָ֑ם לָכֵֿ֤ן בְּאַרְצָם֙ מִשְׁנֶ֣הֿ יִירָ֔שׁוּ שִׂמְחַ֥תֿ עוֹלָ֖ם תִּֽהְיֶ֥הֿ לָהֶֽם׃
[‏ח] כִּ֣י אֲנִ֤י יְהֹוָה֙ אֹהֵ֣בֿ מִשְׁפָּ֔ט שֹׂנֵ֥א גָֿזֵ֖ל בְּעוֹלָ֑הֿ וְנָֽתַֿתִּ֤י פְֿעֻלָּתָֿם֙ בֶּֽאֱמֶ֔תֿ וּבְֿרִ֥יתֿ עוֹלָ֖ם אֶכְֿר֥וֹתֿ לָהֶֽם׃
[‏ט] וְנוֹדַֿ֤ע בַּגּוֹיִם֙ זַרְעָ֔ם וְצֶֽאֱצָאֵיהֶ֖ם בְּתֿ֣וֹךְֿ הָֽעַמִּ֑ים כָּל־רֹֽאֵיהֶם֙ יַכִּיר֔וּם כִּ֛י הֵ֥ם זֶ֖רַע בֵּרַ֥ךְֿ יְהֹוָֽה׃פ
[‏י] שׂ֧וֹשׂ אָשִׂ֣ישׂ בַּֽיהֹוָ֗ה תָּגֵֿ֤ל נַפְֿשִׁי֙ בֵּֽאֿלֹהַ֔י כִּ֤י הִלְבִּישַׁ֙נִי֙ בִּגְֿדֵֿי־יֶ֔שַׁע מְעִ֥יל צְדָֿקָ֖הֿ יְעָטָ֑נִי כֶּֽחָתָֿן֙ יְכַֿהֵ֣ן פְּאֵ֔ר וְכַֿכַּלָּ֖הֿ תַּעְדֶּ֥הֿ כֵֿלֶֽיהָ׃
[‏יא] כִּ֤י כָֿאָ֙רֶץ֙ תּֽוֹצִ֣יא צִמְחָ֔הּ וּכְֿגַֿנָּ֖הֿ זֵרוּעֶ֣יהָ תַֿצְמִ֑יחַ כֵּ֣ן׀ אֲדֹֿנָ֣י יֱהֹוִ֗ה יַצְמִ֤יחַ צְדָֿקָה֙ וּתְֿהִלָּ֔הֿ נֶ֖גֶֿדֿ כָּל־הַגּוֹיִֽם׃

פרק סב
[‏א] לְמַ֤עַן צִיּוֹן֙ לֹ֣א אֶֽחֱשֶׁ֔הֿ וּלְמַ֥עַן יְרֽוּשָׁלַ֖‍ִם לֹ֣א אֶשְׁק֑וֹט עַדֿ־יֵצֵ֤א כַֿנֹּ֙גַֿהּ֙ צִדְֿקָ֔הּ וִישֽׁוּעָתָֿ֖הּ כְּלַפִּ֥ידֿ יִבְֿעָֽר׃
[‏ב] וְרָא֤וּ גֿוֹיִם֙ צִדְֿקֵ֔ךְֿ וְכָֿל־מְלָכִֿ֖ים כְּבֿוֹדֵֿ֑ךְֿ וְקֹ֤רָא לָךְ֙ שֵׁ֣ם חָדָ֔שׁ אֲשֶׁ֛ר פִּ֥י יְהֹוָ֖ה יִקֳּבֶֽֿנּוּ׃
[‏ג] וְהָיִ֛יתְֿ עֲטֶ֥רֶתֿ תִּפְֿאֶ֖רֶתֿ בְּיַדֿ־יְהֹוָ֑ה וּצְנוֹףֿ מְלוּכָֿ֖הֿ בְּכַֿףֿ־אֱלֹהָֽיִךְֿ׃
[‏ד] לֹא־יֵֽאָמֵר֩ לָ֨ךְֿ ע֜וֹדֿ עֲזוּבָ֗הֿ וּלְאַרְצֵךְ֙ לֹא־יֵֽאָמֵ֥ר עוֹד֙ שְׁמָמָ֔הֿ כִּ֣י לָ֗ךְֿ יִקָּרֵא֙ חֶפְֿצִי־בָ֔הּ וּלְאַרְצֵ֖ךְֿ בְּעוּלָ֑הֿ כִּֽי־חָפֵֿ֤ץ יְהֹוָה֙ בָּ֔ךְֿ וְאַרְצֵ֖ךְֿ תִּבָּעֵֽל׃
[‏ה] כִּֽי־יִבְֿעַ֤ל בָּחוּר֙ בְּתֿוּלָ֔הֿ יִבְֿעָל֖וּךְֿ בָּנָ֑יִךְֿ וּמְשׂ֤וֹשׂ חָתָֿן֙ עַל־כַּלָּ֔הֿ יָשִׂ֥ישׂ עָלַ֖יִךְֿ אֱלֹהָֽיִךְֿ׃ס
[‏ו] עַל־חֽוֹמֹתַֿ֣יִךְֿ יְרֽוּשָׁלַ֗‍ִם הִפְֿקַ֙דְֿתִּי֙ שֹֽׁמְרִ֔ים כָּל־הַיּ֧וֹם וְכָֿל־הַלַּ֛יְלָהֿ תָּמִ֖ידֿ לֹ֣א יֶֽחֱשׁ֑וּ הַמַּזְכִּרִים֙ אֶתֿ־יְהֹוָ֔ה אַל־דֳּמִ֖י לָכֶֽֿם׃
[‏ז] וְאַֽל־תִּתְּנ֥וּ דֳֿמִ֖י ל֑וֹ עַדֿ־יְכֿוֹנֵ֞ן וְעַדֿ־יָשִׂ֧ים אֶתֿ־יְרֽוּשָׁלַ֛‍ִם תְּהִלָּ֖הֿ בָּאָֽרֶץ׃
[‏ח] נִשְׁבַּ֧ע יְהֹוָ֛ה בִּֽימִינ֖וֹ וּבִֿזְר֣וֹעַ עֻזּ֑וֹ אִם־אֶתֵּן֩ אֶתֿ־דְּגָֿנֵ֨ךְֿ ע֤וֹדֿ מַֽאֲכָֿל֙ לְאֹ֣יְבַ֔יִךְֿ וְאִם־יִשְׁתּ֤וּ בְֿנֵֽי־נֵכָֿר֙ תִּֽירוֹשֵׁ֔ךְֿ אֲשֶׁ֥ר יָגַֿ֖עַתְּ בּֽוֹ׃
[‏ט] כִּ֤י מְאַסְפָֿיו֙ יֹֽאֿכְֿלֻ֔הוּ וְהִֽלְל֖וּ אֶתֿ־יְהֹוָ֑ה וּֽמְקַבְּצָ֥יו יִשְׁתֻּ֖הוּ בְּחַצְר֥וֹתֿ קָדְֿשִֽׁי׃פ
[‏י] עִבְֿר֤וּ עִבְֿרוּ֙ בַּשְּׁעָרִ֔ים פַּנּ֖וּ דֶּ֣רֶךְֿ הָעָ֑ם סֹ֣לּוּ סֹ֤לּוּ הַֽמְסִלָּה֙ סַקְּל֣וּ מֵאֶ֔בֶֿן הָרִ֥ימוּ נֵ֖ס עַל־הָֽעַמִּֽים׃
[‏יא] הִנֵּ֣הֿ יְהֹוָ֗ה הִשְׁמִ֙יעַ֙ אֶל־קְצֵ֣הֿ הָאָ֔רֶץ אִמְרוּ֙ לְבַֿתֿ־צִיּ֔וֹן הִנֵּ֥הֿ יִשְׁעֵ֖ךְֿ בָּ֑א הִנֵּ֤הֿ שְׂכָֿרוֹ֙ אִתּ֔וֹ וּפְֿעֻלָּתֿ֖וֹ לְפָֿנָֽיו׃
[‏יב] וְקָֽרְא֥וּ לָהֶ֛ם עַם־הַקֹּ֖דֶֿשׁ גְּאוּלֵ֣י יְהֹוָ֑ה וְלָךְ֙ יִקָּרֵ֣א דְֿרוּשָׁ֔הֿ עִ֖יר לֹ֥א נֶֽעֱזָֽבָֿהֿ׃פ

פרק סג
[‏א] מִי־זֶ֣הֿ׀ בָּ֣א מֵֽאֱד֗וֹם חֲמ֤וּץ בְּגָֿדִֿים֙ מִבָּצְרָ֔הֿ זֶ֚הֿ הָדֿ֣וּר בִּלְבֿוּשׁ֔וֹ צֹעֶ֖הֿ בְּרֹ֣בֿ כֹּח֑וֹ אֲנִ֛י מְדַֿבֵּ֥ר בִּצְדָֿקָ֖הֿ רַ֥בֿ לְהוֹשִֽׁיעַ׃
[‏ב] מַדּ֥וּעַ אָדֹֿ֖ם לִלְבֿוּשֶׁ֑ךָֿ וּבְֿגָֿדֶֿ֖יךָֿ כְּדֹֿרֵ֥ךְֿ בְּגַֽֿתֿ׃
[‏ג] פּוּרָ֣הֿ׀ דָּרַ֣כְֿתִּי לְבַֿדִּ֗י וּמֵֽעַמִּים֙ אֵֽין־אִ֣ישׁ אִתִּ֔י וְאֶדְֿרְכֵֿ֣ם בְּאַפִּ֔י וְאֶרְמְסֵ֖ם בַּֽחֲמָתִֿ֑י וְיֵ֤ז נִצְחָם֙ עַל־בְּגָֿדַ֔י וְכָֿל־מַלְבּוּשַׁ֖י אֶגְֿאָֽלְתִּי׃
[‏ד] כִּ֛י י֥וֹם נָקָ֖ם בְּלִבִּ֑י וּשְׁנַ֥תֿ גְּאוּלַ֖י בָּֽאָהֿ׃
[‏ה] וְאַבִּיט֙ וְאֵ֣ין עֹזֵ֔ר וְאֶשְׁתּוֹמֵ֖ם וְאֵ֣ין סוֹמֵ֑ךְֿ וַתּ֤וֹשַֽׁע לִי֙ זְרֹעִ֔י וַֽחֲמָתִֿ֖י הִ֥יא סְמָכָֽֿתְֿנִי׃
[‏ו] וְאָבֿ֤וּס עַמִּים֙ בְּאַפִּ֔י וַֽאֲשַׁכְּרֵ֖ם בַּֽחֲמָתִֿ֑י וְאוֹרִ֥ידֿ לָאָ֖רֶץ נִצְחָֽם׃פ
[‏ז] חַֽסְדֵ֨י יְהֹוָ֤ה׀ אַזְכִּיר֙ תְּהִלֹּ֣תֿ יְהֹוָ֔ה כְּעַ֕ל כֹּ֥ל אֲשֶׁר־גְּמָלָ֖נוּ יְהֹוָ֑ה וְרַבֿ־טוּב֙ לְבֵֿ֣יתֿ יִשְׂרָאֵ֔ל אֲשֶׁר־גְּמָלָ֥ם כְּֽרַֽחֲמָ֖יו וּכְֿרֹ֥בֿ חֲסָדָֽֿיו׃
[‏ח] וַיֹּ֙אֿמֶר֙ אַךְֿ־עַמִּ֣י הֵ֔מָּהֿ בָּנִ֖ים לֹ֣א יְשַׁקֵּ֑רוּ וַיְהִ֥י לָהֶ֖ם לְמוֹשִֽׁיעַ׃
[‏ט] בְּכָֿל־צָֽרָתָֿ֣ם׀ לֹ֣א צָ֗ר וּמַלְאַ֤ךְֿ פָּנָיו֙ הֽוֹשִׁיעָ֔ם בְּאַֽהֲבָֿתֿ֥וֹ וּבְֿחֶמְלָתֿ֖וֹ ה֣וּא גְֿאָלָ֑ם וַֽיְנַטְּלֵ֥ם וַֽיְנַשְּׂאֵ֖ם כָּל־יְמֵ֥י עוֹלָֽם׃
[‏י] וְהֵ֛מָּהֿ מָר֥וּ וְעִצְּבֿ֖וּ אֶתֿ־ר֣וּחַ קָדְֿשׁ֑וֹ וַיֵּֽהָפֵֿ֥ךְֿ לָהֶ֛ם לְאוֹיֵ֖בֿ ה֥וּא נִלְחַם־בָּֽם׃
[‏יא] וַיִּזְכֹּ֥ר יְמֵֽי־עוֹלָ֖ם מֹשֶׁ֣הֿ עַמּ֑וֹ אַיֵּ֣הֿ׀ הַמַּֽעֲלֵ֣ם מִיָּ֗ם אֵ֚תֿ רֹעֵ֣י צֹאֿנ֔וֹ אַיֵּ֛הֿ הַשָּׂ֥ם בְּקִרְבּ֖וֹ אֶתֿ־ר֥וּחַ קָדְֿשֽׁוֹ׃
[‏יב] מוֹלִיךְ֙ לִימִ֣ין מֹשֶׁ֔הֿ זְר֖וֹעַ תִּפְֿאַרְתּ֑וֹ בּ֤וֹקֵעַ מַ֙יִם֙ מִפְּנֵיהֶ֔ם לַֽעֲשׂ֥וֹתֿ ל֖וֹ שֵׁ֥ם עוֹלָֽם׃
[‏יג] מוֹלִיכָֿ֖ם בַּתְּהֹמ֑וֹתֿ כַּסּ֥וּס בַּמִּדְֿבָּ֖ר לֹ֥א יִכָּשֵֽׁלוּ׃
[‏יד] כַּבְּהֵמָה֙ בַּבִּקְעָ֣הֿ תֵֿרֵ֔דֿ ר֥וּחַ יְהֹוָ֖ה תְּנִיחֶ֑נּוּ כֵּ֚ן נִהַ֣גְֿתָּ עַמְּךָ֔ לַֽעֲשׂ֥וֹתֿ לְךָֿ֖ שֵׁ֥ם תִּפְֿאָֽרֶתֿ׃
[‏טו] הַבֵּ֤ט מִשָּׁמַ֙יִם֙ וּרְאֵ֔הֿ מִזְּבֻֿ֥ל קָדְֿשְׁךָֿ֖ וְתִֿפְֿאַרְתֶּ֑ךָֿ אַיֵּ֤הֿ קִנְאָתְֿךָ֙ וּגְֿבֿ֣וּרֹתֶ֔ךָֿ הֲמ֥וֹן מֵעֶ֛יךָֿ וְֽרַֽחֲמֶ֖יךָֿ אֵלַ֥י הִתְֿאַפָּֽקוּ׃
[‏טז] כִּֽי־אַתָּ֣הֿ אָבִ֔ינוּ כִּ֤י אַבְֿרָהָם֙ לֹ֣א יְדָֿעָ֔נוּ וְיִשְׂרָאֵ֖ל לֹ֣א יַכִּירָ֑נוּ אַתָּ֤הֿ יְהֹוָה֙ אָבִ֔ינוּ גֹּֽאֲלֵ֥נוּ מֵֽעוֹלָ֖ם שְׁמֶֽךָֿ׃
[‏יז] לָ֣מָּהֿ תַֿתְֿעֵ֤נוּ יְהֹוָה֙ מִדְּרָכֶ֔יךָֿ תַּקְשִׁ֥יחַ לִבֵּ֖נוּ מִיִּרְאָתֶֿ֑ךָֿ שׁ֚וּבֿ לְמַ֣עַן עֲבָֿדֶ֔יךָֿ שִׁבְֿטֵ֖י נַֽחֲלָתֶֽֿךָֿ׃
[‏יח] לַמִּצְעָ֕ר יָֽרְשׁ֖וּ עַם־קָדְֿשֶׁ֑ךָֿ צָרֵ֕ינוּ בּֽוֹסְס֖וּ מִקְדָּשֶֽׁךָֿ׃
[‏יט] הָיִ֗ינוּ מֵֽעוֹלָם֙ לֹֽא־מָשַׁ֣לְתָּ בָּ֔ם לֹֽא־נִקְרָ֥א שִׁמְךָֿ֖ עֲלֵיהֶ֑ם לוּא־קָרַ֤עְתָּ שָׁמַ֙יִם֙ יָרַ֔דְֿתָּ מִפָּנֶ֖יךָֿ הָרִ֥ים נָזֹֽלּוּ׃פ

פרק סד
[‏א] כִּקְדֹֿ֧חַ אֵ֣שׁ הֲמָסִ֗ים מַ֚יִם תִּבְֿעֶהֿ־אֵ֔שׁ לְהוֹדִֿ֥יעַ שִׁמְךָֿ֖ לְצָרֶ֑יךָֿ מִפָּנֶ֖יךָֿ גּוֹיִ֥ם יִרְגָּֽזוּ׃
[‏ב] בַּֽעֲשׂוֹתְֿךָֿ֥ נוֹרָא֖וֹתֿ לֹ֣א נְקַוֶּ֑הֿ יָרַ֕דְֿתָּ מִפָּנֶ֖יךָֿ הָרִ֥ים נָזֹֽלּוּ׃
[‏ג] וּמֵֽעוֹלָ֥ם לֹא־שָֽׁמְע֖וּ לֹ֣א הֶֽאֱזִ֑ינוּ עַ֣יִן לֹֽא־רָאָ֗תָֿהֿ אֱלֹהִים֙ זוּלָ֣תְֿךָ֔ יַֽעֲשֶׂ֖הֿ לִמְחַכֵּהֿ־לֽוֹ׃
[‏ד] פָּגַֿ֤עְתָּ אֶתֿ־שָׂשׂ֙ וְעֹ֣שֵׂהֿ צֶ֔דֶֿק בִּדְֿרָכֶֿ֖יךָֿ יִזְכְּר֑וּךָֿ הֵן־אַתָּ֤הֿ קָצַ֙פְֿתָּ֙ וַֽנֶּֽחֱטָ֔א בָּהֶ֥ם עוֹלָ֖ם וְנִוָּשֵֽׁעַ׃
[‏ה] וַנְּהִ֤י כַֿטָּמֵא֙ כֻּלָּ֔נוּ וּכְֿבֶֿ֥גֶֿדֿ עִדִּ֖ים כָּל־צִדְֿקֹתֵֿ֑ינוּ וַנָּ֤בֶֿל כֶּֽעָלֶה֙ כֻּלָּ֔נוּ וַֽעֲוֹנֵ֖נוּ כָּר֥וּחַ יִשָּׂאֻֽנוּ׃
[‏ו] וְאֵֽין־קוֹרֵ֣א בְֿשִׁמְךָ֔ מִתְֿעוֹרֵ֖ר לְהַֽחֲזִ֣יק בָּ֑ךְֿ כִּֽי־הִסְתַּ֤רְתָּ פָֿנֶ֙יךָ֙ מִמֶּ֔נּוּ וַתְּמוּגֵֿ֖נוּ בְּיַדֿ־עֲוֹנֵֽנוּ׃
[‏ז] וְעַתָּ֥הֿ יְהֹוָ֖ה אָבִֿ֣ינוּ אָ֑תָּהֿ אֲנַ֤חְנוּ הַחֹ֙מֶר֙ וְאַתָּ֣הֿ יֹֽצְרֵ֔נוּ וּמַֽעֲשֵׂ֥הֿ יָֽדְֿךָֿ֖ כֻּלָּֽנוּ׃
[‏ח] אַל־תִּקְצֹ֤ףֿ יְהֹוָה֙ עַדֿ־מְאֹ֔דֿ וְאַל־לָעַ֖דֿ תִּזְכֹּ֣ר עָוֹ֑ן הֵ֥ן הַבֶּט־נָ֖א עַמְּךָֿ֥ כֻֿלָּֽנוּ׃
[‏ט] עָרֵ֥י קָדְֿשְׁךָֿ֖ הָי֣וּ מִדְֿבָּ֑ר צִיּוֹן֙ מִדְֿבָּ֣ר הָיָ֔תָֿהֿ יְרֽוּשָׁלַ֖‍ִם שְׁמָמָֽהֿ׃
[‏י] בֵּ֧יתֿ קָדְֿשֵׁ֣נוּ וְתִֿפְֿאַרְתֵּ֗נוּ אֲשֶׁ֤ר הִֽלְל֙וּךָ֙ אֲבֹֿתֵ֔ינוּ הָיָ֖הֿ לִשְׂרֵ֣פַֿתֿ אֵ֑שׁ וְכָֿל־מַֽחֲמַדֵּ֖ינוּ הָיָ֥הֿ לְחָרְבָּֽהֿ׃
[‏יא] הַעַל־אֵ֥לֶּהֿ תִֿתְֿאַפַּ֖ק יְהֹוָ֑ה תֶּֽחֱשֶׁ֥הֿ וּתְֿעַנֵּ֖נוּ עַדֿ־מְאֹֽדֿ׃פ

פרק סה
[‏א] נִדְֿרַ֙שְׁתִּי֙ לְל֣וֹא שָׁאָ֔לוּ נִמְצֵ֖אֿתִֿי לְלֹ֣א בִֿקְשֻׁ֑נִי אָמַ֙רְתִּי֙ הִנֵּ֣נִי הִנֵּ֔נִי אֶל־גּ֖וֹי לֹֽא־קֹרָ֥א בִֿשְׁמִֽי׃
[‏ב] פֵּרַ֧שְׂתִּי יָדַֿ֛י כָּל־הַיּ֖וֹם אֶל־עַ֣ם סוֹרֵ֑ר הַהֹֽלְכִֿים֙ הַדֶּ֣רֶךְֿ לֹא־ט֔וֹבֿ אַחַ֖ר מַחְשְׁבֹֽֿתֵֿיהֶֽם׃
[‏ג] הָעָ֗ם הַמַּכְֿעִיסִ֥ים אוֹתִֿ֛י עַל־פָּנַ֖י תָּמִ֑ידֿ זֹֽבְֿחִים֙ בַּגַּנּ֔וֹתֿ וּמְקַטְּרִ֖ים עַל־הַלְּבֵֿנִֽים׃
[‏ד] הַיֹּֽשְׁבִֿים֙ בַּקְּבָֿרִ֔ים וּבַֿנְּצוּרִ֖ים יָלִ֑ינוּ הָאֹֽכְֿלִים֙ בְּשַׂ֣ר הַֽחֲזִ֔יר וּפְֿרַק פִּגֻּלִ֖ים כְּלֵיהֶֽם׃
[‏ה] הָאֹֽמְרִים֙ קְרַ֣בֿ אֵלֶ֔יךָֿ אַל־תִּגַּשׁ־בִּ֖י כִּ֣י קְדַֿשְׁתִּ֑יךָֿ אֵ֚לֶּהֿ עָשָׁ֣ן בְּאַפִּ֔י אֵ֥שׁ יֹקֶ֖דֶֿתֿ כָּל־הַיּֽוֹם׃
